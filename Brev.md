Håkan hämtade upp mig i sin gula Saab. Han stannade precis utanför vårt hus och ringde på dörren. Märta öppnade, men när hon såg vem det var gick hon därifrån, med kryckorna smällande mot klinkersen i hallen, utan att säga ett ord. Jag knöt min fluga i bilen, medan jag bad om ursäkt. Jag kände att jag ville förklara för Håkan -- berätta varför det är som det är mellan Märta och mig, men han stoppade mig med en hand på axeln.

"Det är din angelägenhet, Lars-Erik", sa han. "Du gör vad du behöver göra."

Han körde genom Malmö och ut på Fridhem. Jag hade inte burit min frack sedan min promovering och tyget skar in i magen när jag satt. Det var en lättnad när jag fick kliva ur, på trottoaren under en väldig kastanj. Vi promenerade den sista biten fram till ett stort vitt hus med putsade väggar.

"Då var vi här", sa Håkan.

Jag kände mitt hjärta slå häftigare, när vi stod utanför järngrinden och jag såg. En grusgång sträckte sig över gården och upp mot entrén. Brinnande facklor var nerstuckna i långa rader på var sida om gången, och förvandlade den till en lysande allé.

Håkan tog upp sitt armbandsur från en ficka i sin frack och såg på urtavlan.

"Det är dags att gå in", sa han. "Beredd?"

Jag skakade på huvudet.

"Nej, men vi gör det ändå", sa jag.
  
Jag hade ingen aning om vad som skulle hända. Jag hade ingen aning. Men det kunde inte vara värre än det liv jag nu hade, ett liv i likgiltighet. Det var för sent att vända om i vilket fall. Jag litade till att vår Fader leder oss på rätt stigar.

Vi gick mot huset under tystnad. Värmen från facklorna kom och fick när vi passerade, nästan som om de pulserade. På trappan vid entrén band Håkan en bindel för mina ögon, tog mig under armen och ledde mig vidare. Jag hörde gångjärn gnissla och ljudet av våra steg över trägolv. Det doftade tobaksrök. Våra kläder frasade när vi rörde oss, annars hördes inte ett ljud. Jag oroade mig för min klädsel. Jag hade inte haft tid att kemtvätta fracken. Trots att jag inte använt den på tio år. Var den skitig? Skulle någon märka det? En klump jäste i min mage, som en vetedeg. Luften omkring mig svalnade. Våra klackar slog mot sten och ljudet ekade omkring oss. Doften av rök övergick i doften av jord och stearin. Jag hörde ett svagt mummel av mansröster, som kom från alla håll. Håkan ledde mig rakt fram, stannade mig med ett tryck mot min arm och släppte mig.

Jag stod ensam, utan att se något, i vad som kändes som en evighet. Till slut tystnade rösterna omkring mig och jag hörde ljudet av trä som skrapade mot sten.

"Lars-Erik Wagner", sa en röst intill mitt ansikte. "Är du redo att dö, för att uppstå på nytt? Är du redo att bli vår broder?"

Munnen var torr som en öken. Jag slickade mig om läpparna.

"Jag är redo", sa jag. "Jag är redo att dö."

Jag kände händer lossa min fluga och knäppa upp min skjorta, tills mitt bröst och min strupe var blottade.

"Då börjar vi", sa rösten.

Det som hände efter det har jag svurit att aldrig avslöja -- svurit inför Gud Fader allsmäktig, ett löfte vars brott skulle straffas med döden. Jag kan inte säga hur länge ceremonin pågick, ty den upplevda tiden är ju som bekant relativ -- mer relativ än vår fysiska tid åtminstone. När det var över -- när jag hade återuppstått som en broder -- avlägsnade de bindeln och jag såg.

Det tog en stund för mina ögon att vänja sig vid ljuset, även om det egentligen var rätt skumt. Jag stod i en väldig sal, byggd av sten. Kolonner stod i räta rader och stävade upp mot taket långt ovanför. Bågar stödde det välvda taket, likt en gotisk kyrka. I taket skänkte Guds avbild Adam livet genom en beröring med sitt finger, precis om jag skänkts livet åter. Längs med raderna av kolonner stod stolar med röda dynor. På stolarna satt män klädda i frack, alla med blicken riktad mot mig. Håkan log från stolen närmast. Jag kände en hand på min axel och jag såg till sist mannen, vars röst hade väglett mig. Det var en liten man, med glasögon och silverfärgat hår, klädd i svart mantel, med ett rött hakkors i en kedja av guld kring halsen.

"Välkommen in i gemenskapen, broder", sa han och log.

Jag tog ett steg ut i rummet. Det svartnade för ögonen och kraften rann ur mig. Jag svajade till och föll ner på knä. Håkan var vid min sida och hjälpte mig upp.

"Mår du dåligt?" frågade han.

"Nej. Blodtrycksfall. Jag har stått upp för länge. Kanske har jag spänt mig också."

Jag försökte att le.

De andra männen reste sig från sina stolar och kom fram och gratulerade mig. Jag kände igen några ansikten. Prästen som döpte vår dotter var där, Märtas läkare likaså. Där var några från universitetet också, men jag kunde inte riktigt placera dem.

De sa alla samma sak när de skakade min hand: "Välkommen, broder."

I andra änden av salen, vid sidan om en väldig dörr av trä, stod en lång man, med kutig rygg och korpsvart hår kammat bakåt. Han såg rakt mot mig, men log inte. Vid hans sida stod en gestalt helt klädd i svart, med ansiktet i skugga.