Title:		Flickan utan navel 
Author:		Joakim Hertze    
Address:	Porfyrvägen 5  
			245 45 Staffanstorp  
			tfn: 0709-469802  
			e-post: joakim@hertze.com
Language:	Swedish
LaTeX XSLT:	utkast.xslt


# Brädet är uppställt och pjäserna sätts i rörelse #

<!-- Kerstin får sin uppenbarelse. Samuel sätter spelet i rörelse. -->

Rösterna kom från alla håll. De sköljde över henne som vågor mot en strand. Män och kvinnor skrattade, grät och skrek om vartannat. Flickan satt i mörkret på golvet, med knäna uppdragna mot hakan. Hon tryckte handflatorna mot öronen och blundade hårt. Hennes tår kramade heltäckningsmattan.

"Sluta!", skrek flickan och grät. "Sluta!"

Rösterna fortsatte, men det gick inte att urskilja några ord. En mörk mansröst dånade från sängen i hörnet. En barnröst svarade från lampan i taket. Ett skrik kom emot flickan med sådan kraft att hon kastade sig åt sidan. Med skriket följde en stank av ruttna ägg. Flickan drog ihop sig i fosterställning, med händerna framför ansiktet. Hon andades snabbt och ytligt. Ett surrande ljud växte i styrka, tills hon kände det vibrera i magen.

"Sluta, jag orkar inte mer", viskade hon. Hon var röd och svullen kring ögonen.

Det bankade på dörren och hon kunde höra sin mors röst. Den dränktes nästan i det öronbedövande sorlet av röster.

"Kerstin? Kerstin! Öppna dörren!"

Dörrhandtaget ryckte upp och ner, men dörren rubbades inte. En hand slog mot trät.

"Öppna dörren, Kerstin! Varför har du låst?"

Rösterna sänktes till viskningar och försvann sedan helt. Det var overkligt tyst i rummet. Flickan öppnade ögonen. Rummet var mörkt. Spetsgardinen i fönstret rörde sig. Hon kunde höra sin mor slå mot dörren, men det lät dämpat, avlägset.

"Mitt barn."

Rösten lät från en punkt mitt i flickans huvud. Hon en knuten näve mot pannan. 

"Kom till mig."

"Vem är du?" frågade flickan. Det kom inget svar.

Hon reste sig upp till stående. Den vita blusen var genomblöt av svett. Tyget kändes kallt mot huden. Hennes manchesterkjol hade vridit sig ett halv varv i midjan. Hon stirrade ut i mörkret.

"Var är du?"

Fåtöljen bredvid fönstret skakade till och vred sig mot henne. Luften omkring den skälvde till och sedan tog den fyr. Blå lågor slog upp mot taket och spred sig åt sidorna. Flickan tog ett steg mot elden och sträckte fram en handflata. Hon kände ingen värme.

"Kom till mig."

Rösten kom nu från fåtöljen. Flickan sträckte sin hand in i elden. Lågorna omslöt armen, slickade den, utan att göra skada. Det kändes svalt mot huden. Hon tog ett steg till och satte sig i fåtöljen. Lågorna omslöt henne och färgade rummet fluorescerande blått. Hon kände en andedräkt mot ansiktet. Den doftade av mandel och honung.

"Mitt barn. Du har ett högre syfte."

Rösten omfamnade henne. Hon kände sig varm och trygg. Med ens förstod hon allt.


# Lammet på kontoret #

<!-- Vi ser en del av Peders vardag. Vi får ett förebådande av vad som skall komma, när han ser ett lamm i sitt kontorsbås. -->

Peder satt framåtlutad vid sitt skrivbord på Sydsvenska dagbladet med hakan stödd mot ena handen. Han stirrade på skärmen till sin laptop och läpparna rörde sig när han läste texten tyst för sig själv. Det sved i ögonen och gnuggade dem med baksidan av handen och blinkade några gånger. Han lutade sig tillbaka, suckade och drog fingrarna genom sitt rufsiga blonda hår.

Det surrade av ljud från kontorslandskapet omkring honom. Han hörde klickandet av tangenter blandas med telefonsamtal. Över kanten på skärmarna som begränsade hans arbetsyta såg han överdelen av kollegors huvuden. Trots att det nästan var lunchtid orkade den bleka februarisolen knappt lysa in genom fönstren.

Peder slog igen skärmen till sin dator, lyfte den fasta telefonen och slog ett nummer. Efter sju signaler kom han fram till en telefonsvarare.

"Hej, Jessica. Det är jag igen. Peder. Du -- kan vi inte prata om det här? Jag förstår verkligen inte vad som har hänt. Ring mig -- snälla. Jag finns på mobilen."

Han la på och kliade sig i skäggstubben.

"Helvete", sa han tyst.

Jesper stack upp sitt huvud över kanten på ena avdelaren.

"Tja", sa han. "Vad gör du?"

"Jobbar", sa Peder.

"På vad?"

"En story."

"Om vad?"

Jesper promenerade runt skärmen och lutade sig i öppningen.

"Det kan jag inte säga."

"Äh, kom igen."

"Nej. Jag kan inte säga något ännu."

Peder tittade upp.

"Men hur ser du ut?"

"Gillar du det?" Jesper drog handen över sin renrakade skalle.

"Har vi inte tillräckligt med flintskallar på den här tidningen?" sa Peder.

"Fan vad sur du var", sa Jesper. "Du ser för jävlig ut själv."

"Tack ska du ha."

"Ska du med ut på lunch?"

"Jag vet inte", sa Peder. "Jag skulle verkligen behöva få klart den här texten."

"Du jobbar bättre med mat i magen."

Peder ryckte på axlarna.

"Ok. Kinesiskt?"

"Glutamat är livets krydda", sa Jesper.

De tog på sig vinterjackor och vantar. Jesper drog en stickad grön mössa över hjässan.

"För lite extra skydd", sa han.


### Kinakrogen ###

De tog hissen ner och promenerade tillsammans längs trottoaren mot kinakrogen på hörnet. Vinden var iskall. Snön som fallt får några dagar sedan hade förvandlats till brun sörja längs vägkanten.

Matoset slog emot dem när de öppnade dörren till restaurangen. De betalade för var sin dagens vid bardisken och hängde sina jackor på stolsryggarna vid ett ledigt bord längst in i lokalen, mellan ett gäng byggare i blåkläder och en vägg. Peder fyllde sin tallrik med ris, biff och bambuskott och la en hög friterade räkor i sötsur sås på toppen. Jesper stirrade på den när han ställde ner den på bordet.

"Ska du inte ha någon sallad?"

"Jag fick inte plats med den."

Jesper skakade på huvudet.

"Du måste börja ta hand om dig, Peder", sa han. "Jag oroar mig för dig."

Peder satte sig ner mittemot honom och tog en klunk vatten ur sitt glas.

"För mig? Varför?"

"Se på dig. Skitiga kläder, orakad, oklippt. Du sitter för sig själv på tidningen, sitter aldrig med i fikarummet, hänger aldrig med ut på en öl efter jobbet."

Peder ryckte på axlarna. "Det är mycket just nu."

"Det börjar gå rykten", sa Jesper. "På tidningen."

Peder höjde ögonbrynen, men sa inget.

"Det går rykten om att du har blivit konstig -- att det är något fel på dig."

"Snack."

Jesper stoppade en gaffel ris och currygryta i munnen och tuggade under tystnad.

"Hur är det med kärleken?" sa han när han svalt.

"Det var väl fan vad du frågar."

"Som sagt, jag är orolig."

"Det är sådär", sa Peder. "Det är väl strul just nu."

"Med Jessica?"

Peder nickade.

"Strul -- hur då?"

"Hon beter sig konstigt. Plötsligt svarar hon inte när jag ringer. Ringer aldrig tillbaka."

"Och hon har inte sagt varför?"

"Inte ett ljud."

"Hmmm", sa Jesper och slevade in mer mat i munnen.

"Vill du jag ska prata med henne?"

"Nej, tack", sa Peder. "Jag ordnar det själv."

De åt upp resten av mate under tystnad. Peder kände en begynnande huvudvärk mola vid ena tinningen och han masserade området med ena handen.

De lämnade tallrikarna på bordet, tog på ytterkläderna och promenerade tillbaka till tidningen.

"Jag ska ha kaffe", sa Jesper i hisshallen. "Du?"

"Nä", sa Peder. "Jag har fått vad jag ska ha idag."


### Lammet på tidningen ###

Han gick in på redaktionen och gick med blicken sänkt genom labyrinten av kontorsbås, tills han var framme vid sitt eget skrivbord. När han lyfte blicken såg han ett lamm stå vid hans skrivbordsstol. Ullen var kritvit, som bomull. De bruna ögonen stirrade stint på honom.

"Va, fan..."

Han rätade på sig och ropade med hög röst, ut över kontorslandskapet.

"Ha, ha. Riktigt jävla kul. Vems är lammet?"

Alla ansikten vändes mot honom, men ingen skrattade. Tvärtom såg alla att vara obehagliga till mods. Jesper stod i dörrhålet en bit bort, med kaffe i en pappmugg.

"Någon måste ha ställt lammet här", sa Peder.

När han vände tillbaka blicken var hans bås toms. Peder såg sig omkring och flackade med blicken över rummet. Lammet syntes inte till. Peder bet sig i underläppen.

"Va, fan", sa han tyst och sjönk ner på sin skrivbordsstol.

*Jag behöver vila*, tänkte han. *Så snart texten är klar.*

Han öppnade locket till laptopen och satte fingarna på tangenterna. Bokstäverna på skärmen böljade fram och tillbaka, som om han befann sig under vatten. Han knep ihop ögonen. *Det här går inte.* Han sparade filen, stängde av datorn och stoppade ner den i sin väska. Han plockade ihop sina saker, tog på sig ytterkläderna och gick därifrån. Han såg rakt framför sig när han gick, men i utkanten av synfältet såg han sina kollegor stirra på honom när han passerade.


### Jessica ###

Trycket över bröstet lättade när ha klev ut genom glasdörrarna och kom ut på parkeringen utanför. Han knäppte jackan mot vinden och korsade vägen för att komma till busskuren. Det dröjde inte länge förrän en grön stadsbuss svängde in och stannade med ett väsande.

På bussen ringde han Jessicas nummer igen, men fick inget svar. Han lämnade inget meddelande den här gången. Det kändes olustigt. Tankar snurrade runt i hans huvud -- otäcka tankar -- tankar om en katastrof. En klump växte i magen.

Han hoppade av vid Nobeltorget och promenerade till en lägenhetshus i gult tegel. Han knappade in portkoden, gick in i trapphuset och började gå uppför trapporna. Det luktade urin.

På tredje våningen ringde han på klockan till Jessicas lägenhet. Han ringde en gång till och efter en stund en tredje gång. Någon rörde sig på andra sidan. Det rasslade till i låset och säkerhetskedjan spändes när Jessica öppnade dörren på glänt. Hon var klädd i morgonrock, hennes bruna hår var rufsigt.

"Peder", sa hon.

"Har du jobbat natt?"

Hon nickade.

"Får jag komma in?"

"Peder -- jag vill inte det. Jag vill inte att du kommer hit mer."

"Men, varför? Jag fattar inte. Vad har jag gjort?"

"Det här -- det här mellan dig och mig -- det fungerar inte."

"Men vad är det som är fel?" Peder höjde rösten.

"Jag -- du skrämmer mig", sa Jessica.

Peder tystnade och han såg rakt in i Jessicas ögon, tills hon slog ner blicken.

"Menar du allvar?" sa Peder.

Hon nickade igen.

"Jag vill att du går nu", sa hon och stängde dörren. Låset klickade till igen.


### Hemma i lägenheten ###

Peder stod kvar en stund utanför dörren. Det kändes som om sockerdricka bubblade genom hans ådror. *Vad var det som just hände?* Allt kändes overkligt. Han vände sig om och gick nerför trapporna med långsamma steg. Utanför hade det börjat duggregna.

Hans egen lägenhet låg bara några kvarter bort. Regnet tilltog medan han gick och snart var han dyngsur. Det tjippade om fötterna när han gick och kylan spred sig genom kroppen. Det värkte i axlarna när han drog dem upp mot öronen. Han slog sin portkod, och tog hissen upp till femte våningen. Han sparkade av sig skorna i hallen, hängde av sig jackan och tog av sig jeansen.

Det stank av härsket kött i hallen. Peder grimaserade och började lyfta på högar av kläder, tidningar och gammal post. I ett hörn hittade han en hopknuten soppåse, som han glömt slänga. Han lyfte den mellan tummen och pekfingret och ställde den utanför ytterdörren.

Han hade inte varit hemma på över ett dygn och för ett ögonblick såg han sin lägenhet med fräscha ögon. Köksbänken var full av gammal disk, pizzakartonger och vita frigolitlåddor från thairestaurangen på hörnet. Köksbordet var täckt av handskrivna papperslappar och utklippta tidningsartiklar. Ett tjockt lager damm låg över TV:n i vardagsrummet. Peder drog en suck. *Jag måste röja. Sen. När texten är klar.* Han la sig i soffan med huvudet lutat bakåt, slöt ögonen och somnade.

När han vaknade igen var det redan mörkt utanför fönstren. Klockan på DVD-spelaren visade på tjugo över sju.

"Fan", sa han och gnuggade sig i ögonen. Huvudet var tungt och urinblåsan spände. Han reste sig långsamt ur soffan, sträckte på sig och gick in på toaletten. Det luktade avlopp där inne och han vred på duschen, innan han satte sig på toaletten. Det tog en stund för bäckenbotten att slappna av så pass att det kom urin. Medan han väntade stirrade han på fem tomma toapappersrullar, som låg på golvet framför hans fötter. Hade han lagt dem där? Var det en slump att de låg på rad? Han tänkte på Jessica och kände intensivt att allt var över. Han försökte gråta, men inga tårar ville komma.

Det ringde på ytterdörren och Peder spolade och tvättade händerna. Utanför dörren stod två unga män i mörka kostymer.

"God kväll", sa en av dem med tjock brytning. "Vi kommer från mormonerna. Vi skulle vilja tala med dig om din frälsning."

Peder kliade sig i huvudet och sneglade ner på sina kalsonger.

"Nej, tack", sa han. "Jag tror att jag är bortom all frälsning."

"Finns Gud i dit liv?" sa den andre unga mannen. Finnar täckte hans kinder och panna.

"Du", sa Peder. "Jag vill verkligen inte vara oartig, men jag är inte intresserad av att prata med er. Det finns ingen gud i mitt liv -- och inte i era heller för den delen. Gud är en livslögn."

De båda unga männen såg på honom med medlidande.

"Vi beklagar verkligen att du känner så", sa den första. "Ha en fortsatt bra kväll."

Peder stängde dörren efter dem och återvände till TV-soffan. Han slog på TV:n och DVD-spelaren. *Princessa på vift*, med Audrey Hepburn låg kvar i spelaren och han startade filmen från början. Han tog upp sin laptop från ryggsäcken, startade den och öppnade texteditorn. *Snart klar*, tänkte han. *Sedan blir allt annorlunda.*


# Intagen #

<!-- Peder får ett raseriutbrott på sin redaktör och tas in på psyk akut. Han kommer till avdelning precis då man funnit Göran död. -->
	
Dörren vräktes upp och slog i väggen med en smäll. Luftdraget blåste en hög med pappersark av skrivbordet och fick gardinerna framför fönstret att bölja. En man i t-tröja och jeans rusade in. Han hade en stor brun fläck över hela bröstet och det våta tyget klibbade mot huden när han rörde sig. Hans blonda kalufs var rufsig och hans ögon rödsprängda. Han höll en hoprullad tidning i ena handen.

"Vad i helvete menar du med det här?" skrek han.

Bakom skrivbordet satt en gråhårig man med glasögonen nerkasade på nästippen. Han lutade sig tungt tillbaka i stolen, rynkade ögonbrynen och kisade. Bakom honom strilade det bleka februariljuset in mellan persiennerna. 

"Jaha, här kommer du", sa han och föste upp glasögonen mot näsroten.

"Det kan du ge dig fan på! Var är min story?"

"Vilken story?"

"Den som skulle med i dagens upplaga! Den som absolut var tvungen att vara med i dagens upplaga!"

Den blonde mannen lyfte den hoprullade tidningen över huvudet och kastade den med full kraft mot mannen bakom skrivbordet. Den träffade honom i pannan och slog av glasögonen. Huvudet rycktes bakåt av smällen. Den gråhåriga mannen satt först alldeles stilla, med ett häpet uttryck i ansiktet. Sedan böjde han sig ner och plockade upp glasögonen från golvet.

"Peder, för fan", mumlade han tyst.

"Sixten, jag trodde du var på min sida!" skrek den ljushåriga mannen vid dörren. Underläppen darrade och en salivsträng töjdes mellan tänderna. Han drog händerna genom sitt hår. T-tröjan hade mörka fläckar över armhålorna.

"Jag trodde du var på min sida."

"Peder, jag *är* på din sida. Jag kunde inte trycka din story. Du hade fått ett helvete, jag hade fått ett helvete. Vi hade blivit polisanmälda för förtal. Du vet mycket väl hur det fungerar."

Peder tittade rakt mot Sixten. Hans pupiller vidgades och gjorde ögonen svarta.

"Det skiter väl jag i. Är vi inte en nyhetstidning? Är det inte vårt jobb att förmedla sanningen, oavsett konsekvenserna?"

"Var inte barnslig, Peder. Vi måste ha på fötterna. Du har ju inte en enda namngiven källa för dina påståenden. Hela historien är osannolik. Det är mitt ansvar att sätta stopp."

Peder knöt sina nävar. Han rusade fram till skrivbordet och böjde sig över skivan. Sixten sjönk bakåt ner i stolen.

"Jag *har* på fötterna!", skrek Peder. Han stödde sig på knogarna. Saliv droppade på vita pappersark.

"Gör inte så här, Peder. Inte igen."

"Sluta? Jag tänker fan inte sluta! Sanningen skall ut!" 

Peders röst var gäll, hans ögon uppspärrade. Sixten rullade åt sidan och kom ur stolen och ner på golvet. Han kröp bort mot en bokhylla i hörnet av rummet och kurade in sig i hörnet. Peder följde efter och ställde framför honom, med knutna nävar. Sixten drog upp knäna och skyddade ansiktet med händerna.

"Hallå, vad händer här?"

En Securitasvakt stod i dörröppningen. Han höll handen på batongen i bältet. Sixten slöt ögonen och andades häftigt.

"Tack gode gud", sa han tyst. 

Han reste sig upp på fötter.

"Vill du vara vänlig att följa med Peder ut? Vi är färdiga här."

Peder såg från Sixten till vakten i dörrhålet.

"Peder, du behöver ledigt. Jag vill inte se dig här igen förrän du lugnat dig. Ring din läkare, eller åk till sjukhuset. Gör något innan det blir värre."

"Du också", sa Peder. "Jag litade på dig."

"Jag gör det här för att jag bryr mig om dig, Peder. Gå nu."

"Du hörde honom", sa vakten. "Kom."

Han spände ut bröstet. Svett fuktade överläppen. Peder sänkte huvudet och iakttog honom under lugg.

"Tror du att du kan ta mig?" frågade han.

"Va?" sa vakten. Han skiftade tyngden från ben till ben. 

Peder stod stilla. Rummet var alldeles tyst. En telefon ringde i rummet utanför. Signal efter signal. Ingen svarade. Peder log ett trött leende, tog sats och började springa mot dörren.

Vakten såg förvånad ut. Han fumlade med knäppningen till hölstret hann dra upp batongen till hälften, innan Peder träffade honom med en knuten näve rakt i mellangärdet. Vakten gav ifrån sig ett brölande läte när luften slogs ur lungorna. Han föll bakåt mot ena dörrkarmen, men båda händerna tryckta mot magen. Munnen öppnades och slöts som en fisks, när han kämpade efter luft. Peder tryckte undan hans kropp och fortsatte ut i kontorslandskapet på andra sidan dörröppningen.

Han stannade upp och såg ut över rummet. Vita skärmar delade upp ytan i små arbetsbås, vart och ett möblerat med skrivbord, stol och förvaringsskåp. Peders kollegor var som fastfrusna. En radio skrålade på ett bord. På väggen visade en tv-skärm nyheter från CNN. I andra ändan av rummet, borta vid kopiatorn, riktade en av fotograferna en kamera mot honom. Peder kunde höra slutaren smattra.

Bakom honom reste sig vakten upp på fötter.

"Din jävel", sa han. Andningen lät ansträngd. "Ring polisen! Ring polisen, någon!"

Peder satte fart igen. Han sprang rakt in bland båsen och välte en av skärmarna. En kvinna i brun skinnjacka skrek och kastade sig ner på golvet. Hon kastade sin kopp ifrån sig och den flög genom luften med en svans av kaffe. Peder hoppade över skrivbordet i båset intill och råkade sparka till datorskärmen, som föll till golvet med ett brak. Han fortsatte ut i mittgången och zick-zackade sig fram mellan båsen. Vakten började få upp farten bakom honom. Hans kängor dunsade mot golvet.

"Stoppa honom!"

Peder fortsatte förbi kopiatorn och ut i korridoren som ledde mot trapphuset. Fotografen kastade sig åt sidan, men kameran fortsatte smattra. En man i rutig skjorta och hornbågade glasögon stod vid vattenkylaren. Han slängde sin mugg på golvet och tryckte sig platt mot väggen. Peder sprang förbi honom, men halkade i vattenpölen på golvet. Bakhuvudet slog i golvet med en smäll när han landade på rygg och gled in i väggen. Han slog i med skuldran och blev liggande. Bröstkorgen värkte och gjorde det svårt att andas. Huvudet pulserade, han kände sig omtöcknad och illamående.

Tunga steg närmade sig. Upprörda röster larmade i bakgrunden. Peder hävde sig upp på fötter och fortsatte ut mot hissarna. Ingen av hissarna väntade. Peder tryckte på knappen till bägge två, men inget hände. 

"Kom igen!"

Steg närmade sig i korridoren. Han sprang mot dörren som ledde till trapphuset, tryckte ner handtaget och drog. Den rörde sig inte. 

"Helvete!" Han svor mellan tänderna. 

Han såg sig omkring. Det fanns en dörr till på andra sidan rummet. Peder började springa och hade hunnit halvvägs när vakten rusade in i hisshallen. 

"Stanna, din jävel!"

Vakten kastade sig ner på golvet, gled mot Peder och sparkade undan hans ben. Peder landade på rygg och vakten kastade sig över honom, rullade över honom på mage och tryckte ner honom mot marken. Peder hade svårt att andas under hans tyngd. Hans armar var låsta på ryggen och han kände ett knä i ryggslutet.

"Nu har jag dig, ditt lilla sicko."

"Släpp mig", väste Peder.

"Jag tänker stanna precis här tills snuten kommer."

Polissirener närmade sig från fjärran.


### Peder springer från vakten ###

Peder försökte vrida loss, men vakten höll honom tryckt mot golvet tills två poliser klev ur en av hissarna. En lite folksamling hade hunnit bildas i hisshallen. Sixten gick fram och pratade med den ena polisen, men Peder kunde inte höra vad hans sa. Sedan satte de handfängsel på Peder och tog med honom ner.

Från baksätet på radiobilen försökte han prata allvar med poliserna, men de svarade knappt. Han hade svårt att tänka klart, ansiktet blossade. Varför är folk så sabla dumma? Ser de inte vad som pågår? Om Sixten är inblandad, vem kan jag då lita på? Han var fortfarande förbannad när bilen svängde in framför entrén till ingång 56 på Universitetssjukhuset MAS.

"Ni måste skämta. Psyk akut?"

"Bara följ med oss."

"Glöm det."

Peder klev ur bilen och började gå mot ut mot vägen igen, men en av polismännen la händerna på hans axlar, vred honom runt och puttade honom mot dörren. De gick uppför en trappa och ringde på dörren. En vitklädd kvinna öppnade och visade in dem. Peder och de två poliserna fick vänta i ett avskilt rum, tills en skötare kom. Peder visiterades och fick lämna ifrån sig sin plånbok, sina nycklar, sina skosnören och sitt bälte. Hjärtat slog fort, pulsslagen ekade i huvudet. Rummet tycktes krympa.

En dryg timme senare kom en ung kvinnlig läkare, i en alldeles för stor läkarrock, in i rummet och presenterade sig. Peder uppfattade inte namnet. Hon frågade vad som hade hänt och han berättade sin historia. Hon frågade om han kunde tänka sig att stanna på sjukhus och ta medicin.

"Varför då? Jag är inte sjuk, förstår du inte det?" hade Peder svarat.

Den unge läkaren började prata om vårdintyg och Peder kände musklerna spänna sig igen. De tänker låsa in mig. De tänkte fan-ta-mig låsa in mig. Jävla idioter! Peder bet ihop käkarna och stirrade ner i golvet. Han knöt nävarna tills knogarna vitnade. 

När natten föll värkte käkarna av muskelspänningen. Han satt på sin säng i en två-sal. Hans rumskompis snarkade i sängen bredvid. Dörren ut till korridoren var stängd, men vitklädda män och kvinnor tittade in genom ett runt fönster med jämna mellanrum. I ett annat rum skrek en kvinna på ett utländskt språk. Någon bankade i en vägg, en larmsignal ljöd och Peder hörde ljudet av springande fötter. Han la sig ner på sängen och la kudden över huvudet. 

Peder stirrade ut i mörkret i flera timmar. Vid tio-tiden kom nattsköterskan in och erbjöd honom en sömntablettt. Han tackade nej och vände sig bort.

Han hade fortfarande inte somnat, när gryningsljuset trängde in genom det lilla gallerförsedda fönstret. Han satte sig upp på sängkanten. Huvudet kändes tungt, benen domnade.

Han gläntade på dörren och gick ut ur rummet. Korridoren utanför var öde. En TV-apparat stod påslagen i lunchrummet. På soffan låg en vitklädd vårdare och sov. Peder gick vidare mot sjuksköterskeexpeditionen.

"När får jag prata med överläkaren?"

Sköterskan hoppade till och stängde snabbt ner patiensspelet på datorn.

"Överläkaren? Du, klockan är bara halv åtta. De börjar inte förrän åtta och sedan brukar de ronda till nio. Ta du dig en kopp kaffe och sätt dig och vänta."

Peder gick tillbaka till lunchrummet och tog en tom kaffekopp från den rostfria stålvagnen vid dörren. Skötaren vaknade när Peder pumpade ut kaffe från termosen.

"God morgon", sa Peder.

Vårdaren mumlade något ohörbart och gick därifrån. Peder slog sig ner i den uppvärmda soffan. På TV:n skvalade Nyhetsmorgon på TV4.

Peder hann dricka två koppar kaffe till, innan han blev hämtad till överläkarsamtalet. Han visades in i ett litet rum, möblerat med ett skrivbord och två stolar. En kortvuxen kvinna med vitt hår och läkarrock presenterade sig och bad honom sitta ner. Hon pratade med en tydlig polsk brytning.

Peder bliv irriterad när hon frågade samma frågor som läkaren ställt dagen innan. Han vred sig i stolen, foten skrapade i golvet.

"Det är inte första gången du är här, eller hur?" sa läkaren.

"Nej, men förra gången var ett missförstånd, det också", svarade Peder.

"Vad är det som hänt denna gången?"

Peder berättade om bråket på tidningen, hur ingen trodde honom och varför sanningen måste fram.

"Sanningen om vad?"

Peder tvekade.

"Om du inte pratar med mig kan jag inte hjälpa dig", sa läkaren. Hon la huvudet på sned.

Peder berättade om sin story. Han berättade hur en hemlig förgrening av Frimurarordern infiltrerat alla viktiga maktstrukturer i Sverige och hur nätet sträckte sig ända upp på regeringsnivå. Han la fram bevis för hur denna sammanslutning dikterat alla viktiga beslut i det här landet de senaste trettio åren. Det var upp till honom att föra fram detta i ljuset.

Läkaren bet sig i läppen och satt tyst. Peder började känna sig rädd. Hade han sagt för mycket? Tänk om hon också var inblandad?

"Peder, det är min uppfattning att du behöver stanna hos oss för att få psykiatrisk vård. Jag tänker godkänna vårdintyget och ta in dig för tvångsvård."

Peder kände sig bedövad. Läkaren berättade hur han skulle bära sig åt för att överklaga, men han hörde inte på. Nätet hade dragits åt. Han var fast.

Benen bar honom knappt när vårdaren hjälpte honom upp ur stolen och ut ur rummet. Han höll sig i väggen när han gick tillbaka till sitt rum och la sig på sin säng. Han vägrade stiga upp för att äta lunch och han hoppade över kvällsmaten. När skymningen föll låg han kvar på sin säng och stirrade i taket. Magen värkte av hunger, skinkorna var domnade. Till slut drev han bort i sömn, utan att drömma.

Han väcktes av en skötare, som ruskade honom i skuldran.

"Peder, vakna nu. Du behöver äta frukost, sedan skall du få komma upp på avdelning."

Peder steg upp utan att säga ett ord och gick ut och drack kaffe. Han försåg sig av bröd och smör, men struntade i den rumsvarma osten. Sedan eskorterades han ut från avdelningen och via en hiss upp till avdelning 87. Skötaren drog sitt kort i läsaren och de gick in. 

På andra sidan dörren var ett tumult. Sköterskor och skötare sprang genom korridoren in till ett rum längre ner. Larmet ljöd och en display i taket visade nummer 12 i blinkande röd LED-skrift. Män och kvinnor i ljusblå och vita patientkläder vankade av och an. Några pratade oroligt för sig själva, andra vred sina händer. En man med grått helskägg satt i en fåtölj vid väggen och skrattade hysteriskt.

Skötaren som följt med Peder haffade en av sina kollegor i armen.

"Vad är det som händer?"

"Självmord", svarade den andra. "Vi har en som hängt sig."

"Fy fan."

Peder gick långsamt mot rum nummer 12. En klunga av människor stod i dörrhålet. Upprörda röster hördes inifrån.

"Skär ner honom."

"Det kan vi väl inte göra. Han är ju död. Polisen måste komma först."

"Skär ner honom, för helvete."

Peder ställde sig på tå och kikade över huvudena. I mörkret såg han en säng uppställd med gaveln mot ena väggen. En man satt hopsjunken med en bälte i en ögla runt halsen. Han var blå i ansiktet, tungan hängde ut och fyllde hans uppspärrade mun. Ögonen stod ut ur sina hålor. Den andra ändan av bältet var fäst vid sänggaveln. En sköterska försökte klippa av det med en alldeles för liten sax.

"Flytta på er! Låt oss komma fram!"

Två grönklädda personer trängde sig igenom folkmassan. En av dem bar en blå väska.

Peder gick därifrån och satte sig i en röd soffa, som stod utanför sjuksköterskeexpeditionen. Där satt han i närmare en timme, innan en sköterska kom fram till honom.

"Är det Peder? Jag beklagar att du fått vänta. Vi har haft det lite körigt."

Hon såg trött ut. Peder tog hennes utsträckta hand.

"Jag heter Inger. Välkommen till oss. Jag hoppas att du skall trivas här."

En halvtimme senare låg Peder på britsen i sitt nya rum -- den här gången ett enkelrum. Det var lugnt på avdelningen igen. Han försökte tänka klart. Uppenbarligen hade han träffat en rå nerv, eftersom de sett till att låsa in honom här. Ju mer han berättade för läkarna om vad han visste, desto värre hade det blivit. Det var uppenbarligen dags att byta strategi -- att göra vad som krävdes för att komma härifrån. Han skrattade för sig själv. Det var en riktig klassiker att spärra in obekväma människor på sinnessjukhus. Ut skulle han, omedelbart. *De* visste inte vem de hade att göra med.


### Första dygnet på akuten ###

Avdelningen var lugnare än akuten, men Peder hade ändå svårt att sova på natten. Ännu en gång avböjde han erbjudandet om en sömntablett och låg istället på sidan och stirrade in i väggen. Han somnade i vargtimman och sov ännu tungt, när en skötare ruskade hans axel.

"Peder, vakna! Du har läkarsamtal klockan nio. Om du vill äta frukost innan får du sätta fart."

Peder reste sig upp och blev sittande en stund på sängkanten. Tankarna rörde sig trögt och det tog en stund innan han insåg var han var. 

"Jag äter frukost när jag kommit hem."

"Ah." Skötaren stod tyst en stund. "Ta åtminstone en kopp kaffe. Du kommer nog att behöva den."

Peder böjde huvudet åt ena sidan för att sträcka ut kappmuskeln och reste sig sedan upp och gick ut i korridoren. När toaletten blev ledig låste han om sig och kissade koncentrerad gulbrun morgonurin. Pappershandukarna var slut, så han torkade sina tvättade händer på byxbenen.

Peder gick förbi sjuksköterskeexpeditionen och in i den lilla matsalen. Han tog en mugg kaffe och bredde sig trots allt en smörgås och satte sig vid ett ledigt bord. Kaffet smakade beskt, som det hade stått på värmning för länge.

"Du har jag inte sett förr, broder. Ny?"

En äldre man glasögon satte sig ner på stolen bredvid. Lågt grått hår hängde ner från tinningarna och täckte ögonen, resten av huvudet var kalt.

Peder sa ingenting, men nickade lätt.

"Jaha. Vilket rum har du fått?"

Peder tänkte efter. "Fjorton."

"Fjorton? Inte tretton, då?" Mannen log.

"Nä. Fjorton."

"Eller tolv?"

Peder såg på honom och rynkade pannan. Sedan vände han blicken ut mot rummet och tog en klunk från muggen.

"Blir du här länge?" frågade mannen.

"Nej. Jag sticker idag."

"Åhå. Du låter säker på din sak."

"Ja. Jag är inte sjuk."

Mannen började skratta. Först lågt och hest, men sedan högre och högre. Peder såg sig omkring.

"Vad är det som är så roligt?"

"Det du just sa", svarade den gråhåriga mannen. "Jag har sagt precis samma sak i ett halvår."

En skötare stack in huvudet genom dörrhålet.

"Peder, det är dags."

Peder tryckte in den sista delen av smörgåsen i munnen och följde efter till samtalsrummet. Utanför dörren tvekade han i ett par sekunder, innan han gick in.

"God morgon, Peder. Var så god och sitt."

En äldre man klädd i läkarrock, skjorta och slips reste sig upp och sträckte fram sin högra hand. Den var klädd i en tunn vit bomullshandske.

"Jag heter Gunnar Hierta. Jag är överläkare på den här avdelningen."

Överläkaren var lång och kutryggig, byggd som en buffel. Peder gav honom ett handslag och satte sig ner. Rummet var möblerat med fem fåtöljer runt ett litet bord. En golvlampa kastade en ljuskägla upp mot taket. Det bleka morgonljuset sipprade in genom ett litet fönster.

På överläkarens högra sida satt en ung kvinna, även hon klädd i läkarrock. Framför henne låg ett anteckningsblock och en svart BIC-penna. Namnskylten presenterade henne som Cecilia Wagner, underläkare.

"Hur har natten varit?" frågade överläkaren.

"Ok."

"Bra, bra. Då så, Peder -- jag har förstått att det är andra gången du är inlagd här hos oss på sjukhuset."

Peder sa inget.

"Hur mår du?"

"Bra", sa Peder. Han strök sig över skäggstubben. "Jag mår bra."

"Det låter hoppfullt", svarade överläkaren. Hans handskbeklädda hand vilade på en grön pärm av plast. "Skulle du vilja berätta med egna ord om varför du är här?"

Peder såg på underläkaren. Hon bar sitt mörkbruna hår uppsatt i en knut i nacken. Luggen var kammad framåt och skymde de klarblå ögonen.

"Genom ett missförstånd", sa Peder. "Allt är ett missförstånd".

Överläkaren öppnade pärmen och bläddrade bland papperna.

"När du kom till akuten -- med polis för övrigt -- berättade du hur du upptäckt en dold organisation med avgörande inflytande över maktstrukturer här i Sverige."

Peder log snett. Han drog i sitt ena långfinger tills leden knäppte.

"Sa jag det? Det låter ju helt galet. Jag måste ha skämtat."

Överläkaren log inte.

"Skämtat? Påstår du att polisen fängslade dig och tog med dig till sjukhus över ett skämt?"

Peder ryckte med axlarna. Den unga kvinnan skrev något i sitt block.

"Du misshandlade en vakt och hotade din chef till livet. Det här är knappast ett missförstånd."

Han slog ihop pärmen och la den framför sig, i rät vinkel mot bordskanten.

"Nu vill jag att du berättar vad som verkligen hände, Peder."

"Jag har inget mer att säga. Det här är ett misstag. Det finns ingen anledning att hålla mig kvar här.

Överläkaren lutade sig tillbaka i sin fåtölj. Han gned slipsen mellan tummen och pekfingret, ögonen smalnade till springor.

"Jag tänker behålla dig här", sa han sedan, "För observation. Jag tror inte att du har berättat hela sanningen för oss."

Han reste sig upp ur fåtöljen.

"Ni kan fan inte hålla mig inlåst här!"

"Det är just det jag kan, Peder."

Överläkaren gick mot dörröppningen, men stannade halvvägs och vände sig in mot rummet.

"I fyra veckor är du min."

Underläkaren slog ihop sitt block och följde efter överläkaren ut. Hon gick ljudlöst, som om hon var barfota.

Peder satt kvar själv i halvdunklet. Han kände sig illamående.


### Var är rum nummer 13? ###

Peder gick långsamt genom korridoren, med blicken sänkt. Han tvekade i korsningen där tre korridorer möttes i en T-korsning och tog till höger. Det såg likadant ut överallt. Gulmålade väggar och ett gråspräckligt plastgolv. Dörrar i gulnad bokfaner. Han läste siffrorna som var målade på dem. Nitton, tjugo, tjugoett. På andra sidan korridoren låg sexton, sjutton, arton. Han stannade i slutet av korridoren, vid en dörr med ett runt fönster. En kortläsare vid sidan av dörren blinkade rött och låset klickade till. En skötare kom in genom dörren från trapphuset. Hon såg på Peder och la huvudet på sned.

"Har du gått vilse?"

"Nej", sa Peder. "Inte alls. Jag ser mig omkring."

"Ok", sa skötaren. "Säg till om du behöver hjälp."

Peder nickade och gick korridoren tillbaka. I korsningen såg han åt vänster, kände igen matsalen och dörren till samtalsrummet längre ner och tog därför åt höger. Femton, fjorton. Peder stannade vid sin dörr och la handen på handtaget. 

Dörren till rummet till höger öppnades och en kvinna puttade en städvagn över tröskeln. Hon ställde den i korridoren och gick tillbaka in för att hämta en mopp, som hon lämnat lutad mot ena väggen. Peder såg in i rummet och kände igen det. Den döde mannen med snaran kring halsen var borta. Golvet var blött och en doft av alkohol svävade ut genom dörröppningen. Sängen saknade sängkläder, garderoben stod tom med dörren vidöppen. Städerskan kom ut igen och stängde dörren efter sig. På dörren stod siffran tolv. Peder rynkade pannan. Fjorton och tolv. Var finns rum nummer tretton, tänkte han.


### Briefing efter Görans självmord ###

Dagen gick långsamt. Peder låg på sängen fram till lunch och försökte läsa ett veckogammalt nummer av Metro, som låg kvarglömt i hans nattduksbord. Han hade svårt att fokusera blicken och bokstäverna flöt in i varandra. Han ryckte till vid halv tolv och insåg att han hade somnat. T-shirten var våt av saliv i halslinningen. Vänsterarmen, som han hade haft bakom huvudet, var domnas. Det pirrade i handen, som om han hade sockerdricka i ådrorna.

Vid tolv gick han ut till matsalen och åt en portion grönsakssoppa. Den smakade tunt och fick honom att tänka på skolmaten han ätit som liten. Han satt själv vid ett bord vid fönstret. Då och då tittade han upp och såg på de andra patienterna. Var och en höll sig för sig själv.

På eftermiddagen gick han fram och tillbaka i korridorerna och försökte lära sig att hitta. Avdelningen bestod av en lång korridor, med en kort arm som löpte ut från mitten. Peder tänkte att det påminde mer om ett halv versalt H, snarare än ett T. Där korridorerna möttes låg sjuksköterskeexpeditionen, vars dörr oftast stod öppen. Peder tittade in när han gick förbi och såg ett skrivbord med en dator som stod vid ena väggen. Vid skrivbordet stod två blå skrivbordsstolar, där skötare och sjuksköterskor turades om att sitta. I anslutning till expeditionen låg ett litet rum, med hyllor på väggarna. På hyllorna trängdes förpackningar av läkemedel.

Peder räknade till tjugoen patientrum, jämt fördelade i korridorerna. Han såg tre vägar in till avdelningen, en slutet av varje korridor. Alla tre ingångar var låsta och öppnades med en kortläsare. I slutet av den kortare korridoren låg underläkarrummet och vägg i vägg med det fanns ett rökrum. Han såg in genom det runda fönstret i dörren och såg en överviktig kvinna i vit nattsärk blossa på en cigarett. Hennes blick var ihålig.

Peder knackade på dörrposten till den öppna sjuksköterskeexpeditionen. Syster Ingrid kom ut ifrån läkemedelsrummet. Hon höll en liten bricka av papper, med en spruta och en tuss av bomull. Hon log emot honom.

"Förlåt, jag har en fråga."

"Ja?"

"Skulle jag kunna få gå ut och ta en promenad på sjukhusområdet? Det börjar kännas instängt."

"Jag är ledsen, Peder. Jag kan inte släppa ut dig utan ett skriftligt godkännande från överläkaren. Han har uttryckligen förbjudit permissioner tills vidare."

"Så jag är instängd här?"

"Ja. Tills vidare."

Peder bet sig i underläppen och gick mot sitt rum. Dörren till rum nummer tolv stod på glänt, men han kunde inte se någon därinne. Han kuffade till den så den stängdes och gick sedan in och la sig på sin säng igen.

På eftermiddagen samlade man alla patienter i matsalen. Överläkaren kom in i rummet, harklade sig och berättade att patienten på rum tolv hade tagit sitt under gårdagen. Peder såg på sina medpatienter. Alla stod tysta, med blicken fäst vid golvet. Alla utom mannen med det långa stripiga håret, som tilltalat Peder i matsalen på morgonen.

"Varför i hela friden skulle Göran ha tagit sitt liv? Kan ni inte se att det är något lurt här?"

Gunnar Hierta suckade.

"Det finns ingen anledning att misstänka något annat än självmord. Men det är polisens sak att avgöra. Allt jag kan säga är att det inte alltid finns uppenbara skäl när någon tar sitt liv. Göran mådde mycket dåligt, annars hade han inte varit här."

Underläkaren Cecilia stod bredvid Gunnar. Hon var tyst, men såg rakt mot Peder. 

"Om någon känner att ni vill prata om det som hänt är ni välkomna att säga till någon i personalen -- enklast er kontaktperson", fortsatte Gunnar.

Han såg på sina patienter, nickade kort och lämnade rummet, med Cecilia i släptåg. Patienterna stod kvar en stund och lämnade sedan rummet en och en.

Vid sjutiden gick Peder till matsalen igen och åt två smörgåsar med ost och skinka. Han stoppade en banan i fickan, som han sedan åt på sängen. Ögonlocken kändes allt tyngre och vid niotiden tog han av sig sina kläder, kröp ner under täcket och somnade.


### Peder drömmer ###

I drömmen var Peder hemma i sin lägenhet. Han stod i hallen. Lamporna var släckta. Bruset av trafiken utanför var det enda som hördes. Peder såg ner och la märke till att han inte hade några kläder på sig. Han tittade upp och såg ett vitt lamm som stod i dörröppningen in till sovrummet. Lammet stod alldeles stilla och såg på honom. Ullen glittrade i skenet från fullmånen utanför. Det såg nästa självlysande ut.

"Vad gör du här", försökte Peder säga, men hans mun var täckt av en munkavel. Han försökte lyfta sin hand för att ta bort den, men hans händer var sammanbundna med rep.

Lammen vände sig om och gick in i sovrummet. På dess högra sida stod bokstäverna "RHL" målade i mörkt rött.

En gäll kvinnoröst ljöd från sovrummet.

"Ester! Ester! Vakna! Vakna, Ester!"

Ett blått sken växte i intensitet tills det var bländande. Gnistor slog ut från vägglampan i hallen. Peder kände håren resa sig på armarna. Det doftade elektricitet. Han försökte gå till sovrummet, men hans fötter var också sammanbundna och han föll handlöst mot golvet.

Peder ryckte till i sängen och vaknade. Känslan av att falla dröjde sig kvar och han låg tyst och stirrade ut i mörkret. De röda siffrorna på klockradion angav tiden till tjugo över tre.

Ett skrapade ljud fick Peder att vakna till. Sedan en duns. Det lät som om någon flyttade på något tungt i rummet intill.

Peder lyfte på täcket och svängde ut benen. Han reste sig långsamt upp och smög fram mot väggen som delades med rum nummer tolv. Han la örat mot. En duns till, följt av en smäll. Han bet sig i underläppen och smög mot dörren. Hans bara fötter klistrade fast i plastmattan. Han tryckte långsamt ner handtaget och öppnade dörren. Gångjärnen gnisslade svagt. Korridoren utanför var öde. Inget hördes. Peder öppnade dörren ännu mer och snack ut huvudet. Dörren till rum nummer tolv stod på glänt. Något rörde sig i slutet av korridoren. Lysröret i taket var släckt, men Peder kunde se en mörk gestalt vid dörren. Skuggan drog något genom kortläsaren, låset klickade till och den försvann ut genom dörren. Lysröret gnistrade till.

Peder sprang ut i korridoren och mot dörren. Han satte händerna mot det runda fönstret och tittade ut. Trapphuset var öde.

"Vad håller du på med?"

En skötare stod utanför expeditionen och såg åt Peder.

"Någon gick just ut", sa Peder. "Någon var inne på rum tolv."

"Nu?" sa skötaren. "Mitt i natten? Jag skulle inte tro det. Vi tar inte emot några besökare vid den här tiden."

"Kanske någon som jobbar här?"

"Knappast", sa skötaren. "Vi är bara fyra stycken och alla sitter här."

Ännu en vitklädd man stack ut huvudet genom dörren.

"Vad händer?"

"Inget", sa den första. "Gå och lägg dig, Peder."

Peder ryckte på axlarna och gick tillbaka till sitt rum. Han la sig på sängen, men kunde inte somna om.


# Solen, månen och stjärnorna #

<!-- Peder samtalar med Carsten. Något är skumt med Görans död. Peder betuttar sig i underläkaren Cecilia. Carsten dör och Peder får skinnpungen och en ledtråd. -->

"Nu har du varit här i några dagar, Peder. Hur trivs du?"

De satt i samma samtalsrum, kring det lilla bordet. Peder satt återigen närmast dörren, med överläkaren och underläkaren mittemot sig. Peder var trött. Håret hängde på ända. Det hade varit en orolig natt.

"Sådär", sa Peder. "Jag är inlåst. Vem gillar att vara inlåst."

Han skakade på huvudet.

"Jag beklagar att det behöver vara så", sa överläkaren. "Om du pratar uppriktigt med mig skall jag se vad jag kan göra."

"Du menar att du tänker släppa ut mig?"

"Det vet jag inte ännu. Men jag kan lova dig att jag inte vill behålla dig här längre än nödvändigt."

Han satt tyst en stund, innan han fortsatte.

"Har det dykt upp några frågor sedan sist?"

Peder såg på överläkarens händer.

"Du undrar över den här?"

Han höll upp sin högra hand, med den vita handsken. Peder nickade.

"Eksem. Jag lider av ett tämligen besvärande handeksem. Det blir alltid värre under vintern. Handsken är till för att alla mina salvor skall hålla sig på handen, snarare än att spridas i min omgivning."

Peder nickade.

"Då har jag några frågor till dig, Peder" sa överläkaren. "Varför är du här."

Peder såg på honom och suckade.

"Som sagt, jag är här på grund av ett missförstånd. Jag blev arg och skrek på min chef."

"Som jag förstår saken hade du skrivit en ogrundad artikel, där du pekade ut flera riksdagsledamoter för att vara marionetter styrda av ett hemligt sällskap."

"Ogrundade?" Peder höjde rösten något. "Hur vet *du* om de är ogrundade? Jag har bra på fötterna för mina påståenden."

"Så sant. Jag kan inte veta om det stämmer eller ej, men jag måste säga att det låter *oerhört* osannolikt."

De satt båda tysta en stund. Underläkaren skrev något i sitt block. Hon bar håret uppsatt på samma sätt som vid förra samtalet.

"Sover du gott om nätterna, Peder?" sa överläkaren.

"Så där."

"Enligt din kontaktperson har du svårt att komma till ro på kvällen."

"Jag är en nattmänniska."

"Du har inte provat en insomningstablett?"

"Jag tror inte på mediciner."

"Ah."

Överläkaren vände blad i pärmen han hade i knät.

"Skulle du vilja berätta mer om din bakgrund, Peder. När är du född?"

"24 november 1976."

"Var?"

"Karlskrona."

"Är du uppvuxen i Karlskrona?"

"Ja. Jag bodde där tills jag flyttade till Lund för att plugga."

"Har du några syskon?"

"Ja, en storasyster. Men jag har inte haft kontakt med henne på flera år?"

"Varför?"

Peder ryckte på axlarna.

"Vet inte. Det har bara inte blivit av. Hon har mycket med sitt och jag har mycket med mitt."

"Växte du upp med båda föräldrarna?"

"Till en början. Min mor tog livet av sig när jag var sju år. Efter det var det bara min farsa."

"Varför tog din mor livet av dig?"

"Vet inte."

"Var hon sjuk?"

"Jag tror det. Farsan berättade att min hade perioder med tungsinne -- när hon bara låg i sängen. Farsan fick hjälpa henne med allt. Tvätta henne. Mata henne."

"Vårdades hon på sjukhus?"

"Jag minns inte. Vi har inte pratat så mycket om det i familjen efteråt. Syrran hade flyttat hemifrån när det hände -- hon är åtta år äldre -- jag tror att det var efter det som vi gled isär."

"Hade din mor perioder när hon var uppåt -- i farten?"

Peder rynkade pannan.

"Jag minns inte. Kanske."

"Inbillade hon sig saker?"

"Hur då, menar du?"

"Hörde hon saker som ni andra inte hörde? Såg hon saker?"

"Inte vad jag minns."

Underläkaren strök luggen från ögonen. De lyste klarblått. Peder såg på henne.

"Är det bara du som skall ställa frågor?" sa han.

"Vem skulle annars göra det, menar du?" svarade överläkaren.

"Hon", sa Peder och gjorde en gest mot underläkaren.

Överläkaren vände kort huvudet mot hennes håll och vände sedan tillbaka blicken mot Peder. Han rynkade pannan."

"Finns det någon annan sjukdom i släkten?" fortsatte han.

"Nej. Eller, ja. Farsan har kärlkramp."

"Du bor själv idag, förstår jag Peder."

"Ja."

"Har du alltid gjort det?"

"Nä. Jag bodde ihop med en kvinna tidigare, men vi separerade för några år sedan."

"Inga barn?"

"Nä."

Peder skruvade på sig. Ländryggen molvärkte och han försökte hitta en ställning som lindrade, men fåtöljen var inte förlåtande.

"Händer det att du hör saker som andra inte hör?" frågade överläkaren.

"Som vadå?"

"Röster, knäppningar, susande ljud?"

"Nej, det tror jag inte."

"Har du någon gång sett saker som andra inte har sett?"

Peder tänkte på den mörka gestalten som sökt igenom rum nummer tolv.

"Nä."

Överläkaren bläddrade bland sina papper igen.

"Förra gången du var hos oss fick du en medicin som heter Zyprexa. Vad jag kan se här hade du god nytta av den."

Peder gjorde en grimas.

"Du gillade den inte?"

"Jag blev trött och fet."

"Ja, det kan ju vara vanliga biverkningar. Hur mycket gick du upp i vikt?"

"Ett par kilo."

"Ett par kilo får man nog räkna med, tyvärr. Hur länge stod du på medicinen?"

"Ett par veckor. Jag slutade självmant. Det gick inte att arbeta. Det var som om hjärnan var ingjuten i betong."

"Jag hör vad du säger, Peder -- men jag kan inte blunda för att Zyprexa hade god effekt på dina besvär."

"Besvär? Jag hade inga besvär. Inte den gången heller. Vad är det med er? Varför vill ni hela tiden ge mig mediciner?"

"Jag håller inte med dig där, Peder. Jag anser att du har besvär. Det du har berättat för mig och mina kollegor tyder på att du har *betydande* vanföreställningar av förföljelsenatur. Jag tänker sätta in dig på Zyprexa igen -- och jag rekommenderar dig verkligen att ta tabletterna."

"Annars?"

Överläkaren slog igen pärmen och föste upp glasögonen mot näsroten.

"Annars blir jag tvungen att medicinera dig med injektioner."

Peder sänkte blicken. Han bet ihop käkarna och knöt nävarna under bordet, tills armarna darrade.

"Jag ser att du blir arg nu, Peder. Jag förstår det -- men det ändrar inget. Du får första tabletten redan i kväll."

Överläkaren och underläkaren lämnade rummet. Peder satt kvar en stund och stirrade på bordet. Han sög sig på underläppen. Sedan reste han sig upp, gick ut ur rummet och smällde igen dörren efter sig så det ekade i korridoren.


### Samtal i rökrummet ###

Peder vandrade upp och ner i korridoren tills han hade lugnat sig. Då stannade han vid vagnen av rostfritt stål, där han hällde upp en mugg vatten från tillbringaren och valde ut ett oskatt äpple från fruktskålen. Någon meter bort stod dörren till sjuksköterskeexpeditionen öppen. Peder kände igen syster Ingers röst.

"Jag förstår inte varför han vill att vi håller rum tolv ledigt, när platssituationen ser ut som den gör. Det är skitjobbigt att komma med undanflykter varje gång akuten ringer och vill lägga upp någon."

"Han har väl sina skäl, antar jag", svarade en manlig röst. "Har det inte med polisutredningen att göra?"

"Polisutredningen, pyttsan. Inte tusan lär polisen komma hit och göra en teknisk undersökning för ett självmord. Snarare lär väl Socialstyrelsen nagelfara vår journalföring tills vi blir blå."

Peder tog en tugga av äpplet, men satte i halsen. Han hostade våldsamt och sköt iväg äpplebiten som en projektil. Den slog i väggen på andra sidan korridoren och lämnade en våt fläck efter sig. Inger kom utspringande från expeditionen.

"Peder, hur är det fatt?"

Hon dunkade honom hårt i ryggen. Peder kippade efter luft. Ögonen tårades. Så småningom avtog hostreflexerna.

"Ok", sa han. "Det är ok nu. Jag satte i halsen."

"Milde tid, unge man. Ta det varligt."

Peder fyllde ännu en mugg med vatten och drack med djupa klunkar. Kläderna var fuktiga av svett.

"Tack", sa han och slängde muggen i papperskorgen. "Förresten, Inger -- har överläkaren gett mig tillstånd att gå ut ännu?"

"Kom med så skall vi kolla", sa Inger.

Inger gick tillbaka in på expeditionen och lämnade Peder stående i dörrhålet. En manlig skötare, kort i växten, med mörkt kortklippt hår och mustasch satt vi en av datorerna. Han nickade till hälsning. Peder såg sig omkring. På en av hyllorna stod arton numrerade pärmar, hälften röda och hälften blå. De var av samma typ som den pärm överläkaren brukade ha med sig till deras samtal.

"Då skall vi se", sa Inger och tog ner en grön pärm från en av hyllorna. Hennes pekfinger löpte längs flikarna, tills hon hittade rätt. "Här." Hon vände upp en sida. "Nej, jag beklagar. Här står inget."

Peder såg besviken ut.

"Vet du vad. Jag lovar att ta upp det med honom när vi har rond nu på torsdag."

"Ok."

Peder gick nedåt i korridoren och tittade i i lunchrummet. En äldre kvinna satt vid ett av borden och försökte dricka kaffe. Hennes hände skakade så våldsamt att hon spillde det mesta på vaxduken. Hennes käkar rörde sig rytmiskt, som om hon idisslade. Peder gick vidare nedåt. Han kikade in genom fönstret till samtalsrummet, med det var mörkt där inne. Han vände tillbaka och tog till vänster i T-korsningen. Han stannade utanför den stängda dörren till rökrummet, tog ett djupt andetag och tryckte ner handtaget.

Mannen med det grå stripiga håret satt tillbakalutad i en stol av röd plast med ena benet vilande över det andra. Han drog halsbloss på en cigarettstump och blåste ut röken genom näsan i två vita strålar. Peder ryggade tillbaka för den skarpa rökdoften, men gick sedan in och stängde dörren efter sig.

"Är du kvar, broder?" sa mannen.

Peder nickade.

"Vill du ha en cigg?" Mannen räckte fram ett skrynkligt paket gul blend.

"Nej, tack. Jag röker inte."

Mannen ryckte på axlarna. 

"Bra för dig."

Peder räckte fram sin högerhand.

"Vi hälsade aldrig tidigare. Peder heter jag. Peder Nielsen."

Mannen tog hans hand. Hans fingertoppar var gulbruna. Underarmens vener stod ut, som rep.

"Carsten."

Peder satte sig ner på en ledig plaststol. Han såg ut genom fönstret på innergården. Träd och buskar kantade en rund yta täckt av kullersten. Sjukhusbyggnader kringgärdade den. Peder kände igen Psyk akut mittemot.

"Tragiskt, det där som hände killen på rum tolv", sa Peder. "Det gör ont bara att tänka på hur dåligt han måste ha mått för att ta livet av sig."

"Han tog inte livet av sig", sa Carsten.

"Inte?"

"Inte en chans."

Peder sög på underläppen.

"Hur kan du veta det?"

"Jag kände Göran rätt väl. Han kom hit en månad innan mig, så vi hade gott om tid att snacka. Tror mig, han var *inte* typen som kastar in handduken."

Peder ryckte på axlarna.

"Jag är ingen expert direkt, men jag vet att det inte alltid är så lätt att se tecknen. Min mor tog sitt liv när jag var liten och jag kommer ihåg vilken chock det var för min far. Vi trodde att hon hade blivit bättre. Hon verkade så lugn dagarna innan. Så ändå..."

Carsten såg på honom genom en rökpuff.

"Hur?"

"Hur vadå?"

"Hur gjorde hon det?"

"Sömntabletter."

"Fy fan."

"Jag vet."

"Hur gammal var du?"

"Sju år."

Carsten skakade på huvudet.

"Fy fan."

Han tog ett bloss till och blåste ut röken genom munnen. Peder såg ut genom fönstret. En man i ljusblå mysbyxor och kofta gick omkring nere på den inhägnade gården.

"Varför var Göran här?" frågade Peder sedan.

"För att söka skydd. Han var rädd för att bli mördad." Carsten grinade. "Det verkar som han hade rätt."

"Mördad av vem?"

"Det vet jag inte. Han berättade aldrig vem det var som var efter honom -- bara att han upptäckt något han inte borde. Han arbetade som vaktmästare i en fastighet här i Malmö -- fråga mig inte var."

"Du har ingen tanke om vad det gällde?"

"Tankar har jag. Massvis av tankar. Men jag vet inte. Han sa att han tagit något, något som var viktigt. Så viktigt livet stod på spel."

"Huh." Peder drog fingarna genom luggen. Håret började bli långt och skymde hans sikt.

"Men jag kan säga dig en sak", fortsatte Carsten. "Göran hade besök kvällen innan han hittades död. Sent besök."

"Sent?"

"Klockan elva på kvällen. Som du vet långt efter att besökstiden är slut."

"Besök av vem?"

Carsten skakade på huvudet igen.

"Vet inte. Jag såg bara en svartklädd person som lämnade hans rum och gick ut genom dörren till trapphuset."

Han lutade sig fram mot Peder. Rökdoften var kväljande.

"Och han hade passerkort."

Peder kände hur det kittlade i nacken.

"Vet du vad Göran hette i efternamn?"

Carsten skakade på huvudet.

"Beklagar. Efternamn är inte så viktiga här inne."

Den gråhårige mannen fimpade i askfaten i fönsterkarmen. Han borstade vit aska från byxorna och ställde sig upp.

"Du", sa Peder. "Var finns egentligen rum nummer tretton?"

Carsten log.

"Säg det."

"Vet du inte?"

"Nä. Jag har aldrig träffat någon som vet. Personalen vill inte säga. Nu *måste* jag gå och pissa. Vi ses, broder."

Peder lyfte handen till farväl.


### Kvällsmedicin ###

Det knackade på dörren. Peder låg på sängen och läste i samma nummer av Metro han bläddrat i sedan han kom till avdelningen.

"Ja?"

Syster Inger kom in genom dörren. Hon höll en liten genomskinlig mugg av plast i handen. I muggen låg ett enda vitt piller.

"Det är dags för kvällsmedicin, Peder."

Peder suckade.

"Den jag. Den hade jag glömt."

"Du har haft den förut, förstår jag. Då vet du att man brukar bli rätt trött i början."

Peder satte sig upp på sängkanten och tog emot muggen. Han såg på det runda pillret. Ytan var matt. Det såg ut som det var gjort av gips.

"Jo, jag vet."

Inger tog glaset från Peders nattduksbord och fyllde det med vatten från kranen vid tvättstället och räckte över det. Peder stoppade pillret i munnen och tog en klunk vatten. Han tvekade en kort stund, men svalde hårt.

"Bra", sa Inger. "Jag hoppas du får sova bättre i natt."

Hon tog med sig plastmuggen och gick ut ur rummet. Peder la sig på rygg på sängen och väntade. När han hörde Inger prata med någon annan inne på expeditionen spottade han ut pillret han dolt under tungan och la det under madrassen.

"Skulle inte tro det", sa han.

Han såg på klockan och suckade. Den var bara åtta. Flera timmar kvar. Han plockade upp Metro igen och började om från början. Han hade bara kommit till sidan fyra när han dåsade till och tappade tidningen.


### Erotisk dröm om Cecilia ###

Dörren knarrade till. Peder ryckte till i sängen och satte sig upp. Han stirrade på dörren. Allt var tyst. Egendomligt tyst. Peder hörde bara sin egen andhämtning. Så rörde sig dörren och öppnades långsamt -- centimeter för centimeter. I dörrhålet stod en siluett, knappt skönjbar mot den mörka korridoren bakom.

"Vem är det?" frågade Peder.

Gestalten tog ett steg in i ljuset från Peders sänglampa. Det var underläkaren, Ceilia. Hennes vita rock var nästan självlysande. Håret var uppsatt. Han anade hennes ögon bakom luggen.

"Du? Vad vill du?"

Cecilia tog ännu ett steg mot Peder, men sa inget. Hon knäppte långsamt upp rocken, tryckknapp för tryckknapp. Den föll till golvet bakom henne. Hon var klädd i ljusa jeans och en mörk topp utan ärmar. Peder satt som fastfrusen i sängen.

Cecilia klev upp i sängen och satte sig gränsle över Peder. Hon var barfota. Hon såg på honom under tystnad och böjde sig sedan ner och kysste honom på munnen. Peder kände hennes tungspets mellan sina läppar. Hon tog Peders högra hand i sin egen och tryckt den mot sitt vänstra bröst. Hon hade ingen BH. Peder kände bröstvårtan genom tyget.

"Åh, Gud", sa han.

Peders hand gled in genom tyget i toppen, in genom huden. I brösthålan kunde han känna hennes hjärta i sin öppna hand. Det slog stark och regelbundet. Hennes lungor ökade och minskade i volym runt omkring. Hon såg på honom. Hennes ögon lyste isblå.

"Jag drömmer", sa Peder.

Han ryckte till och var vaken. Tankarna var fördunklade. Han satte sig upp på sängkanten med pannan i händerna. Det tog en stund innan erektionen hade lagt sig.


### Peder snokar på expeditionen ###

Peder såg på sitt armbandsur. Det var dags. Han reste sig upp och sträckte på sig. Sedan smög han ut i korridoren. Allt var nersläckt och dörrarna till alla patientrum var stängda. Tv:n stod på med avstängt ljud i sällskapsrummet. Han fortsatte ner till rum nummer sju och knackade försiktigt på.

"Carsten? Är du där?"

Dörren öppnades och Carsten stod i dörrhålet, enbart klädd i kalsonger. Han såg sömndrucken ut.

"Peder? Vad är klockan?"

Peder drog upp ärmen till den ljusblå sjukhuskoftan och såg på sitt armbandsur.

"Hon är halv tolv på natten."

Carsten knep ihop ögonen.

"Varför väcker du mig halv tolv på natten?"

"Jag behöver din hjälp."

"Med vad?"

"Du behöver avleda nattsköterskan och skötarna i ett par minuter."

"Varför?"

"Jag behöver vara själv på expeditionen i ett par minuter."

Carsten var tyst en kort stund och ryckte sedan på axlarna.

"Ok. Ge mig tio minuter."

Carsten drog igen dörren igen och Peder gick mot sitt eget rum. Han gick så tyst han kunde, men när han passerade den upplysta expeditionen stack ändå en skötare ut huvudet.

"Hur är det, kan du inte sova?"

"Jag hade glömt min bok i sällskapsrummet", sa Peder och höll upp en sliten pocketbok.

"Läser du chick-lit?" frågade skötaren.

Peder såg på boken. Det var en roman av Denise Rudberg.

"Tydligen. Säg inget till någon."

Skötare flinade brett.

"Din hemlighet är säker hos mig. Sov gott, Peder."

Peder gick in på sitt rum och lämnade dörren lite på glänt. Han satte sig på sängkanten och väntade. Minuterna passerade långsamt. Utanför fönstret lät det som om någon tappade en glasflaska. Peder reste sig och gick fram till fönstret. Nere på gården, till hälften dold bland skuggorna vid motsatta husväggen stod en mörk gestalt, alldeles stilla. Det såg ut som den såg rakt mot honom. Peder kände nackhåren resa sig. Det ilade längs ryggraden. Någon började skrika, lågt till en början, men sedan allt högre. Peder kände pulsslagen i bröstet.

Utanför hans rum hördes höjda röster och springande fotsteg.

"Var är det?"

"Rum sju, tror jag!"

Carstens röst ekade i korridorerna.

"Neeej! Ta bort dem! De är överallt! Överallt!"

"Larma!" skrek nattsköterskan.

Ett högt pipade ljud överröstade skriken.

Peder smög ut ur rummet. I taket utanför sjuksköterskeexpeditionen blinkade siffran sju i rött. Expeditionen var övergiven. Peder gick in och stängde dörren efter sig. Han tog ner den röda pärmen märkt med rumsnummer tolv från hyllan och öppnade den. Den innehöll ett flikat register av grön plast. Han bläddrade igenom alla flikar, men hittade inga papper.

"Fan."

Peder ställde tillbaka pärmen igen och såg sig om i rummet. Datorn på skrivbordet var upplåst. Någon hade uppenbarligen blivit avbruten i sin journalföring. Peder lutade sig över skrivbordet, tog musen och klickade runt på skärmen. Han hittade en drop-down meny med alla avdelningens patienter, men han kunde inte se någon som hette Göran. Han rätade på sig igen. En papperskorg stod under skrivbordet, men den innehöll bara ett bananskal och en snusprilla.

På väg ut såg Peder att dörren till läkemedelsrummet var öppen. Han gläntade på den. Ingen var där. Rummet var upptänt. På bänken under läkemedelshyllorna låg ett antal medicinlistor. Peder gick fram till bänken och bläddrade igenom listorna. Ingen Göran. Han vände sig om och såg en rondvagn stå parkerad mot ena väggen. På vagnen låg några placeringslistor i en liten hög. Peder löpte med pekfingret nerför rumsnumren. Tio, elva, tolv. Vid sidan om tolvan fanns ett namn och ett personnummer: Göran Eilertsson, 480713-1234.

"Yes. Där har vi dig."

Peder tog pappret, vek ihop det och stoppade det i fickan. Han lämnade dörren till läkemdelsrummet på glänt, precis som han hittat den och öppnade dörren ut i korridoren. Rösterna hade tystnat nere i korridoren. Några andra patienter gläntade på sina dörrar och plirade i mörkret.

"Vad i helvete har du gjort där inne?"

Peder snurrade runt. Bakom honom stod nattsköterskan med en liten bricka av papp. På brickan låg en spruta och några spritsuddar.


"Du vet mycket väl att patienter inte får vistas inne på expeditionen."

Nattsköterskan såg trött ut. Pannan var fuktig av svett.

"Jag kan inte sova", sa Peder. "Jag ville bara be om en insomningstablett."

"Jaha. Vänta här. Jag skall kolla vad du har fått ordinerat."

Sköterskan gick in på expeditionen och stängde dörren efter sig. En kort stund senare kom han ut med ett piller i en liten plastmugg och en mugg med vatten.

"Här."

"Tack", sa Peder och vände sig om för att gå.

"Du måste ta den när jag ser på", sa sköterskan.

"Ursäkta?"

"Jag måste se när du tar den, annars vet vi ju inte vilka mediciner du verkligen får i dig."

Peder suckade. Han stoppade tabletten i munnen och tog en klunk vatten. Sedan gapade han och sträckte ut tungan.

"Sådär. Bra så?"

"Utmärkt", sa sköterskan. "God natt."

Peder gick tillbaka till sitt rum. Han spottade ut insomningstabletten och stoppade den också under madrassen. Han tog av sig byxorna och koftan och kröp ner under täcket. Han tänkte på vad som egentligen hade hänt Göran och på vem det var som snokade runt i hans rum på nätterna. Var det samma person som besökte honom precis innan han dog? 

Peder somnade efter en halvtimme och vaknade inte igen förrän solljuset lyste upp rummet. Han steg upp, tog på sig sina kläder och gick på toaletten ute i korridoren. Matsalen var nästan fullsatt, men han såg inte till Carsten. Han slog sig ner bredvid en överviktig kvinna med fetblänkande ansikte.

"God morgon."

Kvinnan svarade inte och Peder åt sin frukost under tystnad. Efteråt borstade han ihop smulorna efter sina smörgåsar och la dem i sin urdruckna kaffekopp. Han ställde koppen på vagnen och gick ut i korridoren igen. Utanför expeditionen mötte han syster Inger. Hon log mot honom och berättade att han hade blivit beviljad en timmes utevistelse om dagen, nere på den inhägnade gården.

Peder gick på toaletten igen och eskorterades sedan genom den låsta dörren och ner för en ståltrappa.

"Jag hämtar dig om en timme", sa skötaren. "Knacka på dörren om du vill in tidigare."

Peder nickade och blev lämnad ensam på gårdsplanen. Han såg sig om. Gården var begränsad på tre sidor av höga byggnader av smutsigt rött tegel. Den återstående sidan stängdes till av ett högt plank av grönmålat trä. Själva gården var kullerstensbelagd och mitt på stod en bänk, omgiven av buskar. Peder drog koftan tätare omkring sig. Andedräkten bolmade genomskinligt vit i det råkalla vädret. Han promenerade långsamt fram mot planket och kikade ut genom en smal glipa, där trät var fäst i tegelväggen. På andra sidan syntes en av huvudgatorna på sjukhusområdet. Några människor vandrade på trottoarerna, ett par av dem klädda i vita sjukhuskläder. Någon enskaka bil körde förbi. Peder lyfte blicken. Planket såg ut att vara åtminstone två och en halv meter högt. Han drog handen över träytan. Väggen var slät och det fanns egentligen ingenting att klättra på.

Peder började frysa och han gick tillbaka uppför trappan till dörren. Han bankade en lång stund innan han blev insläppt. Lunchen hade kommit och Peder tog för sig i matsalen. Eftermiddagen tillbringade han på rummet med pocketboken av Denise Rudberg, med korta pauser för kaffe och toalettbesök. På kvällen kom sköterskan med kvällsmedicinen och Peder låtsades som vanligt svälja ner den med vatten, innan han gömde den med de andra tabletterna. Han somnade tidigt och började drömma.


### Peder drömmer om Carsten, Carsten dör ###

Peder gick genom ett öde landskap. Marken var stekhet sand, som brände hans fötter. Torra buskar växte glest runt om kring stigen han gick på. Det var vindstilla. Luften var tung att andas. Han nådde basen av en kulle och kisade upp mot solen. En mörk siluett tornade upp sig på krönet. Peder började klättra uppför. Hans fötter blödde och färgade fotspåren röda.

Uppe på kullen var en man korsfäst. Han hängde upp och ner, med spikar drivna genom händer och fötter. Huvudet var avskiljt från kroppen. Strängar av koagulerat blod hängde från halsen. Bröstkorgen rörde sig, som om han fortfarande andades. Det bubblade i såret på halsen, när luften drogs fram och tillbaka. Marken under var täckt av blod. 

Vid sidan om korset stod ett altare av sten. På altaret låg mannens huvud på en bricka av silver. Peder kände igen mannen som Carsten. Hans långa grå hår var tovigt av stelnat blod. Ögonen var slutna, men läpparna rörde sig.

"Peder", sa Carsten. "Hjälp mig."

Det prasslade bakom Peder. Ur buskaget kom ett lamm gående. Det stannade en bit ifrån Peder och bräkte.

Peder vaknade till och drog efter andan. Något var på tok. Han tände sänglampan och såg på sitt armbandsur. Klockan var efter midnatt. Han lås stilla i sängen och lyssnade. Allt var tyst. Han vred ut benen över sängkanten och ställde sig upp. Golvet kändes kallt mot hans bara fotsulor. Han gick fram till dörren och öppnade den någon centimeter. I korridoren hördes dämpade skratt från avdelningsexpeditionen. Ljuset därifrån speglade sig i den nybonade plastmattan på golvet.

En skugga passerade framför dörrspringan och Peder ryggade bakåt. Han höll andan och väntade, sedan öppnade han dörren lite till såg ut i korridoren. En mörk gestalt drog något genom kortläsaren vid dörren ut från avdelningen. Låset klickade till och gestalten öppnade dörren. På väg ut stannade den till och vred huvudet åt sidan, som om den lyssnade efter något. Sedan gick den ut. Dörren gled igen med en liten smäll.

Peder smet ut ur rummet och gick längs korridoren. Ingen la märke till honom när han passerade expeditionen. Han kunde se en man och en kvinna, som satt med ryggen mot honom. De såg ut att göra något vid datorn. Peder fortsatte nedåt i korridoren och stannade utanför rum nummer sju. Dörren var stängd. Peder knackade försiktigt.

"Carsten?"

Inget svar.

Han tryckte ner handtaget och dörren gled upp. Rummet var släckt. Månljuset strilade in genom fönstret och fångades i en gardin. Något andades tungt på golvet vid sängen.

"Hjälp", sa en svag röst.

Peders kände något varmt och klibbigt under fötterna. Han sträckte sig över sängen och tände lampan. På golvet låg Carsten, med huvudet lutat mot sängbordet. Hans ansikte var blekt, andhämtningen tung och långsam. Han låg i en pöl av blod. Båda handlederna var uppskurna i armens längsriktning.

"Carsten!"

Peder kastade sig ner på knä. Han lyfte upp Carstens huvud. Ögonen var slutna, läpparna torra och spruckna. Det grå håret var mörkt och tovigt av blod.

"Du måste härifrån, Peder. Hitta månen -- sök den allvetande! Rädda oss alla."

Han rosslade till.

"Jag har gömt dem i ventilationen."

"Vad har du gömt?" frågade Peder.

"Jag fick den av Göran. Du får inte låta dem ta den, Peder." 

"Vad har du gömt, Carsten? Vem har gjort så här mot dig?"

Andetagen blev ytligare och ytligare. Kroppen skälvde till och Carsten stönade svagt. Peder sträckte sig upp och tryckte på larmknappen vid sängen. En lampa började lysa rött. Ett högt pipade hördes i korridoren.

### Peder hittar skinnpungen ###

De två skötarna kom springande med nattsköterskan i släptåg. De ryggade tillbaka när de såg Peder och Carsten på golvet.

"Du där -- ut härifrån!" skrek sköterskan åt Peder. Sedan pekade han på en av skötarna. "Du larmar narkos, Jörgen!"

Den ena skötaren sprang ut i korridoren och tillbaka mot expeditionen. Sköterskan satte sig på knä på golvet och lyfte upp Carstens armar i luften. Peder satte sig på golvet i korridoren utanför, med ryggen mot väggen. Han satt fortfarande kvar när män och kvinnor i gröna kläder rullade ut Carsten på en bår. Slangar var fästa vid hans armar, en syrgasmask satt över hans mun. Nattsköterskan ställde sig bredvid Peder.

"Sitter du kvar här?"

"Hur är det med Carsten?"

Sköterskan drog en hand genom håret.

"Inte bra. Det ser inte alls bra ut. Han har förlorat mycket blod."

Han la en hand på Peders axel.

"Gå och lägg dig nu, Peder. Du kan inte sitta här ute i korridoren."

Peder reste sig långsamt upp och gick tillbaka till sitt rum. Han la sig på sängen och stirrade upp i taket. Tankarna rusade och han kunde inte somna. Varje gång han slöt ögonen såg han Carsten framför sig i en pöl av blod. Han spruckna läppar rörde sig och han hörde hans sista ord, om och om igen. *Hitta månen, sök den allvetande, rädda oss alla*. Han låg kvar och vred sig i två timmar innan han steg upp och smög ut i korridoren igen. Den var helt öde. En radio skvalade lågt på sjuksköterskeexpeditionen. Han gick med korta steg längs ena väggen, tills han stod utanför Carstens rum igen. Han tryckte ner dörrhandtaget och öppnade dörren på glänt. Lamporna var släckta, men ett blekt månljus silade in genom fönstret. Blodpölen var upptorkad. Peder drog fram en stol till väggen under ventilationstrumman och klev upp. Gallret var fäst med två skruvar. Han såg sig om i rummet. Sängen var fortfarande obäddad. Garderobsdörren stod på glänt. Han hoppade ner på golvet och drog ut lådan i nattduksbordet. Den var tom så när som på ett paket näsdukar och några mynt. Peder tog en femtioöring mellan tummen och pekfingret och klev upp på stolen igen. Han skruvade ut skruvarna med myntet, lossade gallret och ställde ner det på golvet. Ventilationstrumman var mörk. Det brummande svagt långt därinne. Peder stack in armen kände över den släta plåten. Längst därinne kände han något, hårda föremål inuti något mjukt. Han tryckte in sin arm en bit till och fick grepp om det. Han drog ut det och höll upp det i månljuset. Det var en liten påse av skinn, hopknuten med en rem. Peder stoppade den innanför byxlinningen och satte tillbaka gallret och stolen på sina platser. Han smög tillbaka till sitt eget rum, förbi köket där några samtalade med dämpade röster.

Han stängde försiktigt dörren efter sig och tände sänglampan. I det varma glödlampsskenet undersökte han påsen. Den var stor som en knuten näve, sydd i brunt sprucket skinn. Peder nöp med naglarna för att lossa den knutna remmen kring pungens hals, vidgade öppningen den med två fingrar och tömde ut innehållet på lakanen. Det var två identiska föremål av metall, stora som tändsticksaskar. Peder plockade upp den ena och vred på den. På en platta av metall satt en liten metallcylinder, med upphöjda prickar. Mot cylindern vilade ett metallbleck, uppslitsat i fingrar av olika längder. Det såg ut som mekaniken till en speldosa. Peder vände upp och ner på föremålet. På undersidan satt en gyllene sjutaggad stjärna infälld i metallplattan. Han vände upp undersidan på den andra speldosan. Där fanns en gyllene cirkel, omgiven av strålar. *En stjärna och en sol*, tänkte Peder. *Varför är de här speldosorna så viktiga?* Han kände med pekfingret längs en av metallcylindrarna. Det kändes precis som blindskrift.

Peder stoppade tillbaka speldosorna i skinnpungen och knöt ihop den. Han drog fram stolen från hörnet och gömde den i sin egen ventilationstrumma. Han hann precis kliva ner på golvet igen innan dörren öppnades och en skötare stack in huvudet.

"Så du *är* vaken, Peder. Jag tyckte väl jag hörde ljud."

Peder satte sig på sängkanten.

"Jag kan inte sova."

"Vill du ha en insomningstablett?"

"Nej, tack. Jag lägger mig och läser istället."

"Som du vill."

Dörren stängdes. Peder tog av sig byxorna och den ljusblå koftan. Han kröp ner under täcket och öppnade sin pocketbok. Han hann läsa tre sidor innan han somnade.


# Flykten från sjukhuset #

<!-- Peder får en tvångsinjektion, eftersom han smusslat med medicinen. Han får en påhälsning av Samuel. Peder planerar sin flykt och sticker. -->
	
Peder vaknade av sig själv på morgonen. Det var redan ljust ute. Han drog på sig byxorna och gick på toaletten, innan han gick till matsalen för att äta frukost. En ensam skötare satt och la patients på datorn när han passerade expeditionen. En mager man med stripigt grått hår och gles skäggväxt satt i soffan i korridoren och muttrade för sig själv. Matsalen var i stort sätt tom. Peder bredde två smörgåsar vid serveringsvagnen och försökte fylla en kaffemugg från termosen, men den var tom. Brunt skum pyste ner i hans kopp när han tryckte ner spaken i termoslocket. Syster Inger kom och fyllde på med rykande kaffe från en glaskanna. Hon hällde det sista direkt ner i Peders mugg.

"Tack", sa Peder.

Inger log till svar.

"Här är så tyst", sa Peder. "Var är alla?"

"Vilka?"

"Alla patienter?"

"Det är sent på förmiddagen. En del är på sina rum, många är på permission."

"Permission", sa Peder. Han roterade kaffet i koppen.

Inger satte tillbaka locket på termosen och la sedan en hand på Peders axel.

"Du kommer också få gå på permission, Peder. Det är bara en tidsfråga. Ta upp det med doktorn idag."

Inger gick ut till köket med den tomma kannan. Peder hällde en skvätt mjölk i sin kopp och tömde den i några få djupa klunkar. Kaffet brände på tungan. Han ställde disken på vagnen och gick tillbaka till sitt rum. Där satte han sig i sängen och läste det sista kapitlet i sin pocketbok och väntade på att klockan skulle bli elva.

### Samtal med överläkaren ###

Fem minuter före avtalad tid knackade det på dörren och en skötare tog med Peder till samtalsrummet. Idag var det bara överläkaren som satt där.

"Hej, Peder", sa Gunnar. "Hur är det med dig?"

"Bra", sa Peder. "Lite ledsen, kanske."

"För det som hände med Carsten?"

"Ja."

Gunnar tog av sina glasögon och sög på ena skalmen. Han kisade åt Peder.

"Fruktansvärt", sa han sedan. "Obeskrivligt fasansfullt. Var ni vänner?"

Peder ryckte på axlarna. "Kanske inte vänner, men vi hade pratat en del med varandra."

"Om vad?"

Peder bet sig i läppen.

"Han berättade om sitt liv, om varför han var här."

"Aha."

Överläkaren slog upp en pärm och tittade igenom Peders medicinlista.

"Nu har du stått på Zyprexa i en vecka. Känner du av några biverkningar? Är du väldigt trött?"

Peder skakade på huvudet.

"Tar du medicinen, Peder?"

"Ja, självklart."

Överläkaren satte på sig glasögonen igen och stirrade stint på Peder.

"Är du säker på det?"

"Hur skulle jag inte kunna vara säker på det? Ni kommer ju med pillren vareviga kväll. Ni vet väl om ni har gett dem till mig eller inte."

"Jag kan se här att sköterskan har delat ut dem till dig."

"Då, så."

"Minns du blodproven vi tog i för ett par dagar sedan?" frågade Gunnar.

Peder såg ner på sina fötter.

"Ett av proven var i syfte att kontrollera halten av läkemedel i sin kropp. Vet du vad det provet visade?"

Peder ryckte på axlarna.

"Provet visade noll. Du hade inga spår av läkemedlet i din kropp."

Överläkaren slog igen pärmen med en liten smäll.

"I min värld kan det bara betyda en sak: du har inte tagit medicinen, Peder."

Peder mötte inte hans blick.

"Ni har ju själva gett mig pillren", sa han tyst.

"Hursa? Se på mig när jag pratar med dig, Peder.

Peder höjde rösten. "Ni har ju själva gett mig pillren. Kanske är det fel på blodprovet."

"Peder, nu får du ge dig. Vi har hittat tabletterna under din kudde. Det är inte första gången en patient smusslar med mediciner här."

Peder knöt nävarna. Han kände musklerna spännas, när adrenalin pumpade genom ådrorna.

"Nu blir det så här, Peder: I kväll får du ta din medicin under övervakning. Om du vägrar kommer du få en injektion istället. Det är ditt val. Det blir inga permissioner förrän jag är övertygad om att du har medicin i kroppen."

"Men", sa Peder.

"Tack för samtalet", sa överläkaren. Han reste sig upp och lämnade rummet.

Peder satt kvar i sin stol och stirrade tomt framför sig. Skötaren la en hans på hans axel, men han skakade av den.

"Kom nu, Peder. Nu gör vi det bästa av det här."

Peder följde efter ut ur rummet. Han drog igen dörren efter sig med en skarp smäll, som ekade i korridoren

### Tvångsinjektion ###

Peder åt sin lunch under tystnad, ensam vid sitt bord. Tre av hans medpatienter satt tillsammans några bord bort. Peder iakttog dem när de åt. Mannen med det stripiga håret skakade så mycket att han hade svårt att få in minestronesoppan i munnen. Efter maten satte sig Peder i TV-rummet och zappade mellan kanalerna tills han fastnade för Gilmore Girls på kanal fem. En kvinna med fettglänsande ansikte kom in och satte sig i soffan som stod i vinkel till den Peder halvlåg i. Hon stirrade rakt framför sig och upprepade samma fras om och om igen, med pipig entonig röst:

"Det var inte mitt fel. Det var inte mitt fel."

Peder sträckte sig efter fjärrkontrollen och höjde volymen. Kvinnan höll för öronen, reste sig och gick.

När mörkret föll utanför fönstret kände Peder urinblåsan spänna. Han stängde av TV:n och vandrade ut i korridoren. Toaletten mittemot var ledig och han låste in sig. Lysröret i taket blinkade till innan det tändes. Det doftade starkt av desinfektionsmedel. Peder fällde ner sittringen och satte sig. Det tog en stund för strålen att komma igång och han suckade när spänningen släppte. Han satt kvar en stund, med pannan i händerna. Varför hade två människor dött för ett par speldosors skull? Vad menade Carsten med "hitta månen"? Peder skakade på huvudet. Vad det än var måste det vara något viktigt. Han måste vara något gigantiskt på spåren. Han rev av en bit toalettpapper från rullen och torkade sig. När han reste sig föll ett par droppar urin och fläckade kalsongerna. Peder suckade och torkade sig på nytt, sedan spolade han, tvättade händerna och gick ut.

När han rundande hörnet och gick korridoren fram förbi sjuksköterskeexpeditionen såg han en svartklädd gestalt gå in på hans rum och stänga dörren efter sig. Peder backade några steg och blev stående. Korridoren var tom på folk.

"Va, fan", sa han tyst.

Han backade ett par steg till, vände sig om och sprang till sjuksköterskeexpeditionen.

"Hallå?" skrek Peder. "Är det någon här?"

En manlig sjuksköterska reste sig upp från skrivbordet.

"Peder. Vad står på?"

"Det är någon i mitt rum."

"Någon? Vad menar du? Vem då?"

"Inte fan vet jag!" skrek Peder. "Någon som inte borde vara där."

"Personal eller patient?"

"Varken eller. Det är någon annan."

Sköterskan satte sig igen. Skrivbordsstolen knarrade under hans tyngd.

"Peder, vi har inga besökare på avdelningen nu. Besökstiden är över. Här finns *ingen*. Din hjärna spelar dig ett spratt."

Peder höjde rösten.

"I helvete heller. Jag vet väl vad jag såg! Gör ditt förbannade jobb och gå och kolla efter!"

"Peder..."

"Nu!" Peder lutade sig över skrivbordet och tog tag i sköterskans handled. Sköterskan drog den till sig och reste sig upp.

"Backa, Peder. Gå härifrån!" Han famlade efter en liten svart dosa, som satt fastklämd i halslinningen.

Peder gick runt skrivbordet och mot sköterskan. En skarp signal ekade genom korridoren. Peder snurrade runt. Tre skötare kom springande in genom dörröppningen.

"Lägg ner honom", sa sköterskan.

Den ena skötaren fångade Peders ena arm. Peder försökte vrida sig loss.

"Släpp mig! Släpp mig för helvete!"

Adrenalinet pumpade genom hans kropp. Synfältet smalnade av. Han slog till skötaren i magen med sin fria hand. Sköterskan la en arm kring hans hals och drog honom bakåt, de två andra skötarna tvingade ner honom på golvet. Han låg med magen neråt med ett knä i ryggslutet och det blev svårt att få luft. Han väste mellan sammanbitna tänder.

"Ring på Hierta!"

Peder ryckte och drog, men han satt som i ett skruvstäd.

"Kan -- inte andas", sa han svagt.

"Släpp trycket över ryggen innan han blir blå", sa sköterskan. "Var fan är Hierta?"

"Jag är här", sa överläkaren.

Han förste upp glasögonen mot näsroten och betraktade Peder under tystnad.

"Bälta honom", sa han sedan. "Ge femton milligram Stesolid."

De fyra vitklädda männen bar Peder in till hans rum, la honom på mage i sängen och spände fast armar, ben och midja med läderremmar.

"Kan du andas?" frågade en av skötarna.

Peder svarade inte. Hans hjärta slog så hårt att sängen vibrerade. Sköterskan drog ner Peders byxor och kalsonger. Han tvättade ett litet hudområde på skinkan med en spritsudd, stack in sprutkanylen, kontrollerade att spetsen inte låg i ett blodkärl och injicerade. Peder kände det spänna till i skinkan och han grymtade ner i sängkläderna.

"Vi vänder på honom."

De hjälptes åt att lossa remmarna, vända Peder och fixera honom på rygg. Sedan lämnade alla utom en skötare rummet. Mannen som stannade kvar släckte taklampan, drog fram fåtöljen mot sängen och slog sig ner.

"Försök nu ta det lugnt, Peder. Låt medicinen göra nytta."

Peder stirrade upp i taket. Han började känna sig dåsig och ögonlocken förr ihop. Han drev en stund på gränsen mellan sömn och vakenhet. Han hörde avlägsna röster, märkligt förvridna, som letade sig in i sömnen.

"Har det lugnat sig?"

"Det verkar så."

"Bra."

Han försökte vrida huvudet mot ljudet och öppna ögonen, men musklerna ville inte lyda. Till slut lyckades han öppna ett öga och såg skötaren sitta och läsa en veckotidning i skenet från sänglampan. Ljuset stack i Peders ögon. Han öppnade munnen för att säga något, men det kom ingen ljud. Ögat föll samman igen och han försvann bort.

### Mannen i svart ###

Nästa gång Peder öppnade ögonen var fåtöljen tom. Veckotidningen låg uppslagen på sitsen. Dörren till rummet var stängd.

"Hallå?" sa Peder svagt. "Är det någon där?"

Det kom ingen svar, men Peder hörde andetag. Rummet var kyligt och han frös.

"Jag hör att det är någon här."

En mörk gestalt klev fram ur skuggorna. Den tornade upp sig över Peder, klädd i en lång svart rock och en svart hatt. Sänglampan lyste upp rockkragen och hattbrättets undersida, men ansiktet doldes i skugga.

"Du", sa Peder. Han ryckte i läderremmarna som höll honom fången, men han kom ingenstans. Gestalten lutade sig fram mot Peders ansikte. Andetagen rosslade och doftade svagt av mylla. Den talade långsamt, med raspig röst.

"Var är den?"

Peder andades häftigt, pupillerna vidgades. Orden stockade sig i hans hals.

"Vad?"

Gestalten betraktade honom en stund under tystnad, innan den talade igen.

"Skinnpungen. Var är den?"

Peder skakade på huvudet.

"Jag vet inte vad du pratar om."

Gestalten rosslade. Det mullrade från bröstet. Peder förstod att den skrattade.

"Så du vill leka? Du kan inte lura mig. Jag vet att Carsten lämnade över den innan han dog."

Peder ljudet av metall mot metall. Gestalten höjde sin hand. I den höll han en kniv med ett blad smitt till en skära. Metallen blänkte i det svaga ljuset från sänglampan, en ljuskatt svepte över Peders bröst.

"Du kommer att berätta var den finns", sa den mörka gestalten. "Vare sig du vill eller inte."

En upprörd röst hördes från korridoren.

"Du vet mycket väl att du inte får lämna honom ensam i bälte."

"Men jag skulle på toa. Tommy sa han skulle lösa av mig."

"Tommy är inte där, eller hur? Det är ditt förbannade ansvar att se till att någon ersätter dig."

Den mörka gestalten morrade och drog sig bakåt in bland skuggorna.

"Nu har du min fulla uppmärksamhet, Peder", sa den. "Jag ser varje rörelse du gör."

Dörren slogs upp och sköterskan skyndade in i rummet med skötaren i släptåg. Bakom dem gled en skugga ut innan dörren slog igen.

"Du är vaken", sa sköterskan.

Peder nickade.

"Känns det lugnare?"

Peder nickade igen. Han försökte lugna andhämtningen. Sköterskan drog fram sin nyckelknippa.

"Då provar vi att släppa upp dig."

Han låste upp remmarna och hjälpte Peder upp i sittande. Musklerna kändes stela och det ömmade över anklar och vrister. När han rörde sig i sängen gjorde det ont i ena skinkan. Han kom långsamt på fötter och gick ut till köket och tog ett äpple från fruktkorgen. Han fyllde en kopp med kaffe, hällde i lite mjölk och satte sig vid ett bord. *Vad är det som händer? Håller jag verkligen på att bli galen?* Huden på underarmarna var skrovlig av gåshud, de små ljusa hårstråna stod på ända. Han tog en klunk kaffe och kände värmen sprida sig i kroppen. *Jag måste härifrån -- innan han kommer tillbaka.*

### Rekognosering ###

Peder ställde den tomma koppen på vagnen och gick in till sjuksköterskeexpeditionen. Han bad om en kort stund på innergården och fick tillstånd efter att sköterskan betraktat honom en stund under tystnad. Peder hämtade sin ljusblå kofta på rummet och plockade också fram skinnpungen ur ventilationstrumman och gömde den i kalsongerna. En skötare följde honom till dörren och Peder lovade att knacka när han ville in igen.

Luften var råkall och det började skymma. Peder gick över gården och såg sig omkring. Han var helt ensam. Silhuetter rörde sig i den upplysta fönstren i tegelhusen som omgav honom. Han gick emot det höga planket, som avskiljde gården från gatan utanför. Han kände med handen över de målade träplanken och la sig sedan ner på alla fyra. Det fanns en springa på en knapp decimeter mellan marken och plankets underkant. På andra sidan växte tuja, gröna i vintermörkret. Peder plockade fram skinnpungen och föste den under planket och in under en buske. Han rätade på sig och la avståndet till tegelväggen på minnet. Han drog närmare kroppen och gick tillbaka och knackade på dörren. En annan skötare släppte in honom.

"Skönt med frisk luft?"

"Nej."

Skötaren skrockade. I korridoren utanför expeditionen föll Peder ihop på golvet. Han låg på sidan i fosterställning, sträckte ut sig i sprättbåde och rullade över på rygg. Han blev högröd i ansiktet och hela kroppen ryckte i konvulsioner. Han skrek hest och en våt fläck spred sig i grenen. Skötaren som gått efter Peder rusade fram mot honom.

"Helvete!" skrek han. "Peder är dålig!"

Sköterskan och en annan skötare kom rusande genom korridoren.

"Vad har hänt?"

"Han föll ihop och krampade", sa skötaren.

Sköterskan la örat mot Peders mun och satte ett pekfinger på halsen.

"Han andas och har puls. Det måste ha varit ett epileptiskt anfall."

Sköterskan bet sig i läppen. "Ep efter Stesolid. Det stämmer inte."

Han vände sig mot den ena skötaren. "Hämta stickvagnen så sätter vi nål."

Överläkaren kom gående i korridoren.

"Vad försigår här?"

"Peder är medvetslös", sa sköterskan. "Det ser ut att ha varit ett ep-anfall. Skall vi larma narkos?"

"Puls och andning?" frågade överläkaren.

"De är ok."

"Då skickar vi honom direkt till medicinakuten så får de leta efter en förklaring. Ringer du, så skriver jag en snabb remiss."

Man hjälptes åt att lyfta upp Peder i en säng och körde ut honom till hisshallen. Peder snarkade i sängen. Två skötare tog honom med ner till källarplanet och rullade honom genom kulverten till stora akutmottagningen.

"Jaha, vad har vi här då?" frågade en sköterska bakom akutdisken.

"Ep. Vi kommer från psyk", sa en av skötarna. "Här är remissen."

Sköterskan suckade och läste det gula pappret.

"Ni får ställa sängen i korridoren så länge. Vi har inga rum lediga. Allt är fullt, som ni ser."

De ställde sängen vid ena väggen och väntade. Efter en halvtimme hade fortfarande ingen läkare tagit sig an Peder och den ena skötaren började bli hungrig.

"Du, jag sticker och letar efter en godisautomat."

"Jag hänger på."

"Öh, borde inte en av oss stanna kvar?"

"Äh, det dräller ju av sjukvårdspersonal här. Vad skulle kunna hända?"

Den förste skötaren ryckte på axlarna och så gick de iväg. De hittade en automat i väntrummet och tryckte ut var sin snickers. När de kom tillbaka var sängen tom.


# Frimurarna på Fridhem #

<!-- Peder bryter sig in i logen på Fridhem. Han får email från någon som verkar veta vad det handlar om. Det visar sig vara underläkaren Cecilia. -->
	
Peder stod på trottoaren i ett villaområde på Fridhem i västra Malmö. Framför honom tornade en hög vitkalkad mur upp sig. Mellan spjälorna i en svartmålad järngrind såg han en stor villa, i gulmålad puts. Det var skymning och den fuktiga kylan trängde in genom kläderna. Peder såg sig omkring och satte sedan foten på en av grindens tvärribbor och hävde sig upp. Han saxade över toppen och hoppade ner på andra sidan. Han landade på en grusgång, täckt av ett tunt lager snö.

### Tillbakablick ###

Det hade gått tre dagar sedan Peder rymde från sjukhuset. Han hade gått om sin lägenhet och hämtat några ombyten, sin laptop, mobiltelefon, pass och sitt kreditkort. Han hade gått ut på gatan från en grannport och då sett en svart Volvo som stannade till utanför hans port. Peder hade gått åt andra hållet, hade tömt sina konton i omgångar och sedan gjort sig av med kortet. Han hade slängt SIM-kortet till sin mobil och köpt ett kontantkort i en liten kiosk. Han hade hittat ett litet hotell vid centralstationen, där de accepterade kontant betalning.

Han hade ägnat två dagar åt att spåra Göran Eilertsson, mannen som dött samma dag Peder kom till psykosavdelning 87 på sjukhuset. Carsten hade varit övertygad om Göran inte begått självmord. Göran hade lämnat en skinnpung till Carsten, samma pung som Peder nu hade i sin ägo. Den verkade lämna död efter sig och Peder ville veta varför. Ett registerutdrag från Skatteverket hade listat fyra Göran Eilertsson i Sverige, men bara en som var skriven i Skåne. Den Göran var registrerad som avliden, men hade varit skriven i Arlöv, någon mil utanför Malmö. Han stod angiven som fastighetsskötare för en fastighet på Hellasvägen, den adress som Peder nu befann sig på.

### Inbrott i logen ###

Peder sträckte på sig och lyssnade. Trafiken brusade i fjärran, men annars var det tyst. Villan har helt nersläckt. Snön låg i drivor upp mot huvudentrén, en enorm trädörr i två delar. Brevid gången upp mot huset dolde en ängel av brons ansiktet i händerna och doppade ena foten i en frusen fontän. Peder gick runt på baksidan av huset och lämnade mörka fotavtryck i snön. Det var mörkt i fönstren även på baksidan. Han kände på handtaget till en bakdörr, men den var låst. Han klev ner i rabatten och gick fram till ett av fönstren. Han fällde upp det minsta bladet på sin fickkniv, stack in det mellan fönsterkarmen och fönstret och drog det uppåt. Med ett dämpat klirrande lyftes haspen ur öglan och fönstret gled upp. Peder tog sats och hävde sig över karmen och in i huset. Han tog upp en liten ficklampa ut fickan, tände den och riktade ljuset in mot rummet. Han befann sig i någon typ av bibliotek. Väggarna var klädda med mörka träpaneler. Längs två av väggarna stod bokhyllor, fulla av böcker. Två fåtöljer i brunt skinn stod mitt i rummet, på röd matta, med ett litet bord emellan dem.

Peder drog fingrarna över över bokryggarna. De flesta var klädda i skinn, med titlarna tryckta i guldfärg. Han la huvudet på sned och läste.

"Apokryferna? Enoks bok?" sa han tyst. "Vad är det?"

Många av titlarna var på latin, eller något som såg ut som grekiska.

Mellan två av hyllorna fanns en dörr. Peder tryckte ner handtaget och öppnade den ut till en korridor. Längs med den motstående väggen hängde en rad porträtt av vithåriga män, draperade i svart, smyckade med röda ordenskors och kedjor i guld. Alla höll sin högra hand mot bröstet och avslöjade en klackring med en vinkelhake och en passare.

"Frimurare", sa Peder. "Men vad är det där?"

Alla männen var avbildade med svarta pekfingrar.

Han riktade ficklampan åt höger. Korridoren ledde in till ett kök, med rostfria bänkar och glimmande kastruller hängande från krokar på väggarna. Peder tog åt vänster istället och kom in i ett större rum med ett runt bord i mörkt trä, mitt på golvet. Tolv stolar med höga ryggar stod kring bordet. Fler porträtt smyckade väggarna. Ett rött sammetsdraperi täckte en av väggarna. Peder gick genom rummet och fram till två enorma motstående dörrar. Han tog tag i de båda dörrhandtagen och drog. Dörrarna gled upp med ett knirrande. Sval luft slog mot Peders ansikte. Det luktade stearin och fuktig sten. Han lyfte ficklampan och lyste framför sig. Ett gigantiskt avlångt rum öppnade upp sig. Peder tog ett steg och befann sig i ena kortändan. Han såg sig omkring. Det var åtminstone tre meter upp till taket. Pelare av marmor bildade en allé genom rummet, fram mot ett altare täckt av en blodröd sidenduk. På väggen bakom altaret hängde en oljemålning, åtminstone två meter hög. På en kulle av gräs stod ett vitt lamm och såg rakt mot betraktaren. Den hade ett sår i sidan och ullen var färgad röd av blod. Över lammet hängde mörka ovädersmoln, kring ett öga inneslutet i en glödande triangel.

Peder lyste över tavlan. Munnen kändes torr, det susade i öronen. Han kände igen det här. Var hade han sett den här tavlan förut? Tiden bromsade in och stod stilla. Det sved i Peders ögon och han blev till sist tvungen att blinka. Förtrollningen bröts och han skadade av sig känslan. 

Han skiftade ljuset åt vänster. Bakom ett draperi skymtade han en dörr. Han drog tyget åt sidan och kände på handtaget. Den var låst. Över låscylindern blinkade en lysdiod i rött. *Någon slags elektroniskt säkerhetslås*, tänkte Peder. Han såg sig om i rummet, på marmorpelarna, de röda sammetsdraperierna och på oljemålningen. Ett elektroniskt säkerhetslås verkade malplacerat här. *Någon har något att dölja.* 

Han började gå åt det håll han kommit ifrån. Ljuskäglan pendlade över golvet. Mitt i rummet blänkte något till och den fastnade vid en svart marmorplatta. Mitt i plattan var bokstäverna *XII* infällda i gyllene metall.

"Tolv", sa Peder. "Vad betyder *tolv*?"

Han bet sig i underläppen och betraktade stenen en stund, innan han fortsatte. Han skulle just lämna rummet när han tittade upp på väggen ovanför dörrarna. I en ram av mörkt trä hängde ett porträtt i olja av en vithårig man, draperad i svart, med samma regalia som på alla de andra tavlorna. Den här mannen kände Peder igen. Han kände nackhåren resa sig. Det var överläkare Gunnar Hierta som blicka ner mot honom.

### E-post ###

Peder stod som fastfrusen och stirrade upp mot målningen. Tankarna staplades huller om buller på varandra. Vad var det han hade blivit indragen i? Han lämnade rummet och fortsatte ut samma väg han kommit. Han kröp ut genom fönstret, stängde det efter sig och gick mot muren som omgav tomten. *Gunnar Hierta är frimurare -- medlem i en loge, vars lokaler sköts av Göran Eilertsson. Det kan inte vara ett sammanträffande.* Han klättrade över grinden och fortsatte till fots ut ur kvarteret och ner mot ICA-affären vid busshållsplatsen. *Göran hade tagit något han inte borde -- var det något härifrån? Var det härifrån speldosorna kom?* Han hoppade på en grön stadsbuss mot Centralstationen. *Var det en slump att jag blev inlåst på samma avdelning?* Han skakade på huvudet och muttrade för sig själv. Det verkade allt mindre troligt att slumpen hade del i det som hänt. En äldre dam med plommonfärgad filthatt stirrade på honom. Peder mötte hennes blick. Hon hoppade till, flackade hit och dit med blicken, tills hon fäste den vid stolsryggen framför.

Peder hoppade av bussen och gick rakt upp till sitt hotellrum. Han slängde ryggsäcken på sängen, gick på toaletten och gick sedan ut på stan igen för att äta. När han kom tillbaka en timme senare var klockan redan halv tio på kvällen. Han slog på TV:n, vred ner volymen och la sig i sängen. Han fällde upp locket på sin laptop, pluggade in ethernetkabeln och öppnade mejlprogrammet. Inkorgen var full av spam och några enstaka lyckönskningar från kollegor på tidningen. Han markerade dem alla och drog dem till papperskorgen. Just som de försvann såg han ett annat mejl och han öppnade papperskorgen och drog tillbaka det till inkorgen. Det var ett brev skickat till hans adress på tidningen från någon som kallade sig *CW79*. Det var ett kort meddelande utan signatur:

> Vill du veta varför Göran och Carsten dog?

Peder läste meningen flera gånger. Han klickade på brevhuvudet för att se detaljerna. Det var skickat från en Gmail-adress. Han klickade på *svara*, skrev "Ja" och skickade iväg brevet. Han stirrade en stund på skärmen och la sedan datorn bredvid sig i sängen med mejlprogrammet igång. Han zappade en stund mellan TV-kanalerna, utan att fastna för något. Efter en timme plockade han upp datorn igen och ställde den på bröstet. Han googlade på 'CW79', men fick inga träffar. Precis när han stängde webbläsaren plingade det till i mejlprogrammet. Ett nytt brev från CW79 låg överst i inkorgen. Peder öppnade det och läste.

> Möt mig på Mocka på Friisgatan, i morgon 11.00.

Peder rynkade pannan. *Mocka? Som i cafét?"* Han stängde av TV:n och laptopen, gick in i badrummet och borstade tänderna, sedan kröp han ner i sängen och släckte lampan. Ljuset från månen silade in genom fönstret och fick det vita sänglinnet att se självlysande ut. För en sekund såg Peder skuggan av en man med hatt mot väggen över sängen, men när han blinkade försvann den. Han klev ur sängen och drog för gardinerna. Sedan slog han på TV:n igen på låg volym. Efter en halvtimme hade han somnat.

### På cafét ###

När Peder öppnade ögonen igen var det redan ljust ute. Han såg på sin armbandsklocka. Den visade redan halv tio. Han duschade snabbt och gick ner och åt frukost i matsalen, sedan promenerade han till Centralstationen och hoppade på en buss mot Triangeln. Han var fem minuter sen när han gick uppför trappstegen till Mocka. Värme slog emot honom när han öppnade dörren. En ung kvinna i mörkt hår och svart t-shirt stod bakom disken och skummade mjölk i en kanna av rostfritt stål. Ångröret på espressomaskinen spottade och fräste.

"Hej", sa hon. "Vad får det lov att vara?"

"En cappucino", sa Peder. Han plockade fram en femtiolapp ur plånboken.

"Javisst. Något annat?"

"Det är bra så."

"Trettiotvå kronor."

Peder räckte över sin sedel och tog emot växeln. Han lutade sig mot disken och väntade på sitt kaffe. Lokalen var nästintill tom. En ung man satt med en laptop vid disken vid fönstret, två tjejer satt bredvid varandra och pratade över var sin kopp te vid ett litet bord vid ena väggen. Peder trodde att han varit här förut, men han kunde inte komma ihåg väggarna som var tapetserade i guldmönster mot brun bakgrund. Hade de gjort om? Ambient techno skvalade på låg volym från små högtalare infällda i taket.

"Varsågod." Baristan räckte över en mugg och han tog emot den med båda händerna.

"Går det bra att sitta där inne?" Peder nickade in mot ett tomt inre rum, möblerat med ekbord och svartmålade trästolar.

"Absolut."

Peder hällde upp ett glas vatten från en karaff och balanserade dryckerna in till ett litet bord för två, längst in mot väggen. Mjölkskummet och kaffet bildade ett hjärta i hans mugg, som drogs ut på längden när han tog en liten klunk. Det smakade mjukt, med en bränd eftersmak.

Mannen som suttit med sin laptop gick förbi och vidare in på toaletten. Peder hörde honom kissa och spola, sedan kom han ut utan att tvätta händerna. Peder rynkade näsan. Han tog en klunk kaffe till. Magen började kurra. Hade han blivit lurad?

"Peder?"

Han tittade upp. En kvinna i trettioårsåldern, med klarblå ögon och mörkt brunt hår samlat i en hästvans stod framför honom.

"Cecilia?"

Peder kastade en blick mot utgången. Där syntes inga poliser, inga människor i vita sjukhuskläder.

"Vad gör du här?" sa Peder.

"Jag är här för att prata om Göran och Carsten".

Hon slog sig ner på en stol och lossade på halsduken.

"Vill du ha något?"

"Nej, tack."

"Så", sa Peder. "Göran och Carsten."

"Ja, de tog inte livet av sig. Det tror jag du redan vet."

Peder nickade.

"Jag pratade en hel del med Göran veckan innan han dog. Jag tror jag vet vad som hände -- eller en del av det i alla fall."

"Fortsätt."

"Göran kom till psyk akut med polis ungefär en vecka innan du blev inskriven. De hade hittat honom under en bro, alkhoholpåverkad. Han pratade om jordens undergång -- om en stor konspiration -- så de gjorde som de brukade och dumpade honom på sjukhuset."

Hon la båda händerna på bordet och gned de nariga fingrarna. Hon hade inga ringar.

"När jag pratade med honom dagen efter var han livrädd. Han sa att någon var efter honom. När jag undrade varför berättade han att han tagit något -- något han inte borde -- en stor hemlighet."

Peder tog en klunk kaffe och snurrade återstoden i muggen.

"Vi satte in honom på lugnande medicin och neuroleptika -- antipsykotiskt läkemedel. Under den närmaste veckan började han sova bättre och var mindre skärrad, men han höll fast vid sin historia. Jag frågade honom vad han tagit, men det ville han inte säga. Jag frågade vem han stulit ifrån, men det ville han inte säga det heller. Jag tänkte att han tagit något från ett av gängen här i Malmö. Pengar, droger, eller något åt det hållet."

Peder tömde sin mugg och ställde den åt sidan. Han tog en mun vatten för att skölja ner den bittra smaken.

"Göran blev snabbt så bra att vi lät honom komma ut på permissioner på sjukhusområdet och till slut på stan. Så bytte man överläkare på avdelningen och allt förändrades. När Göran fick syn på den nya överläkaren, Gunnar Hierta, som du pratat med, blev han vit som ett lakan. Han vägrade prata med oss, skrek hysteriskt och försökte slå sig ut från avdelningen. Vi fick nästan söva honom helt."

"Menar du att han kände Hierta?"

"Det verkar ju så. Fast det är svårt att veta med en sådan typ av patient. Ibland hänger de upp sig på en person utan anledning, blir omotiverat paranoida på någon de kanske aldrig träffat tidigare."

"Men du tror inte det?"

Cecilia var tyst en stund.

"Nej", sa hon sedan. "Jag tror han kände igen honom. Göran slog mig inte som en typisk paranoid schizofren patient. Några dagar senare tog han mig avsides i korridoren och frågade om vi kunde prata på hans rum. Han sa att han inte hade så lång tid på sig -- och så berättade han vem han stulit från."

"Vem?"

"Tolv."

"Va?"

"Han kallade dem så. En sammanslutning som gick under namnet *Tolv*.

"Sa han vad de var för några?"

"Nej."

Peder sög på underläppen.

"Kan det vara en frimurarloge?"

"Frimurare? Förklara."

Peder berättade om hans besök på Görans arbetsplats, frimurarlogen på Fridhem. Han berättade att han funnit Gunnar Hiertas avbildad i högtidsdräkt med frimurarregalier.

"Huh", sa Cecilia. "Du är inte dum, du."

"Du visste redan vilka *Tolv* är?"

Hon nickade.

"Hur?"

Hon såg mot utgången under tystnad.

"Det är inte första gången jag har hört om dem. När jag var tio år dog min morfar -- i fängelse. De påstod att han tog sitt liv, men jag har aldrig trott på det. Inte min mamma heller. Min morfar var frimurare, medlem av en ordern med namnet Tolv."

Peder lutade sig tillbaka i stolen.

"Så..." Han harklade sig. "Vad tror du Göran stulit? Vad kan vara så viktigt att man mördar för att få det tillbaka?"

"Ingen aning, men det brukar ju alltid vara pengar i slutändan, eller hur. Eller religion. Pengar, eller tro. Det är väl det man dödar för."

Hon drog pekfingret över bordsskivan.

"Vad det än var är jag övertygad om att han smugglade in det på avdelningen, efter en av sina permissioner. Jag är säker på att det kostade honom livet."

"Jag vet vad det var", sa Peder.

Cecilias ögon vidgades. "Vad?"

"Jag kan inte berätta", sa Peder. "Men jag kan visa dig. Har du tid?"

Cecilia såg på sitt armbandsur. "Jag har tid."

"Kom." 

Peder reste sig upp och tog på sig skinnjackan, medan Cecilia stängde sin kappa och drog halsduken tätare kring halsen. De lämnade cafét tillsammans och promenerade ner genom stan.

### Promenad genom stan ###

"Varför vill du hjälpa mig?" frågade Peder.

"Jag vill veta vad som hände min morfar", svarade Cecilia. "Du då, varför gör du det här?"

Peder log. "Jag är journalist. Det här är en sjuhelvetes story. Jag känner det i magen."

Han drog upp jackkragen mot vinden.

"Sedan är det min chans att visa att jag inte är galen. Det är min chans att få upprättelse."

De gick bredvid varandra under tystnad. Trafiken brusade bredvid och människor myllrade omkring dem. Vid Triangeln stod en man med megafon och skrek ut att domedagen var nära. Bakom honom spelade en rullbandspelare kristna sånger, medan en kvinna skramlade med en insamlingsbössa.

"Det är lustigt", sa Peder. "Vad skall de ha pengar till om slutet är nära?"

Cecilia skrattade. "Det är en paradox."

De fortsatte ner längs Stora Södergatan.

"Bor du i stan?" frågade Peder.

Cecilia nickade.

"Har du din familj här också?"

"Bara min mamma."

"Ingen man -- eller pojkvän?"

Hon skakade på huvudet.

"Eller flickvän?"

Hon log och skakade igen på huvudet.

"Du, då?" sa hon.

"Jag har en pappa en bit utanför stan. I Staffanstorp. Inga syskon. Min mor -- min mor vet jag inte riktigt var hon är. Hon stack för ett par år sedan."

Peder stannade till. På andra sidan gatan, i en trappuppgång knappt tio meter bort, stod en man i svarta kläder och hatt. Peder hade solen i ryggen, men mannens låg ändå i skugga. Människor rusade fram och tillbaka som om de inte kunde se honom. Peder rös -- mannen stirrade rakt emot honom.

"Vad är det?" frågade Cecilia.

Peder vred huvudet och såg på henne. "Den där mannen i svart, som stirrar på oss, jag såg honom på sjukhuset när Carsten dog."

"Vilken man?"

Han vände blicken mot trappuppgången igen. Den var tom. Han såg sig om kring. Den svartklädda mannen var borta. Peder skakade på huvudet.

"Han var där för en sekund sedan. Jag är kanske tokig trots allt."

"Kom, vi går vidare", sa Cecilia.

De fortsatte ner mot centralstationen. Peder såg sig om med jämna mellanrum, men den mörka mannen syntes inte till. De gick upp på hans hotellrum. Peder slängde sin jacka på sängen och la sig ner på knä. Han stack in handen under sängen och lossade skinnpungen, som suttit klämd mellan madrassen och en av träribborna.

"Kom och sätt dig", sa han.

Cecilia satte sig bredvid honom på sängen. Peder lossade remmen kring skinnpungens hals och tömde ut speldosorna i ena handflatan.

"Är det dem?" sa Cecilia. "Är det vad Göran gömde?"

"Ja."

"Vad är de?"

"Jag tror att det är mekanismer till speldosor."

"Kan man få dem att spela?"

"Jag har inte kunnat dra upp dem", sa Peder. "Man behöver en liten nyckel. Se."

Han visade på det lilla hålet i sidan på en av dosorna. Cecilia tog den ur hans hand och vred på den. Hon kände med pekfingret över hålet, i små cirkelrörelser. Sedan stack hon den andra handen innanför tröjans halslinning och fiskade upp en nyckel, som hängde i en guldkedja. Det var en liten nyckel, i ärgad koppar. "En sådan här nyckel?" sa hon.

Peder rätade på sig. Nyckeln såg ut att passa. Cecilia lossade den från kedjan, satte den i hålet och vred. Fjädern tickade när den spändes, tills det inte gick att vrida mer. Cecilia drog ut nyckeln, men inget hände.

"Nu du?"

Peder tog dosan. "Det sitter en liten spärr här", sa han och tryckte in en liten knapp på toppen. Cylindern började snurra och dosan började spela. Cecilia tog den igen och höll den mot örat.

"Den låter så svagt."

"Här", sa Peder. "Ställ den på bordet."

Cecilia satte ner dosan på bordsskivan och spröda toner fyllde rummet.

"Den behöver en resonanslåda", sa Peder. "Vad är det för melodi?"

De lyssnade en stund under tystnad. Cecilia skakade på huvudet.

"Jag vet inte. Det låter inte som en melodi över huvud taget. Det är kanske något modernt?"

Tonerna lät lösryckta, som om de inte alls hörde ihop.

"Vi testar den andra också", sa Peder.

De drog upp den andra dosan och startade den. Den lät helt annorlunda, men den spelade inte heller en melodi som gick att känna igen.

"Jag fattar inte", sa Peder. "Varför mörda två män för två trasiga speldosor?"

Cecilia rynkade pannan.

"Var har du fått nyckeln ifrån?" frågade Peder.

"Morfar. Det är det enda jag har kvar efter honom. Jag har haft den kring halsen sedan jag var barn. Kan det vara en slump att den passade i de här speldosorna?"

Peder sög på underläppen. "Det är möjligt, men jag tror allt mindre på slumpen. Det finns ett samband, vi måste bara se det."

Peder la sig ner på rygg i sängen, med fötterna kvar på golvet.

"Carsten sa något precis innan han dog", sa han. "Hitta månen, sök den allvetande. Säger det dig något?"

Cecilia skakade på huvudet. Hon vände först på den ena speldosan, sedan på den andra.

"Symbolerna på de här två, en sol och en stjärna, är himlakroppar -- precis som månen. Kan *månen* betyda en tredje speldosa?"

"Kanske", sa Peder. "Det verkar logiskt. Var letar man efter en sådan?"

De var båda tysta en stund.

"Huh", sa Cecilia sedan. Hon bet i ena pekfingerblomman.

"Vad?"

"Vet inte -- en tanke."

"Säg."

"Hmm. När jag fyllde fem, sommaren innan min morfar blev satt i fängelse, firade hela familjen min födelsedag hemma i vår trädgård. Mamma och morfar grälade och skrek -- jag ville bara försvinna. Det var sista gången de pratade med varandra över huvud taget. Jag fick en present av morfar, en sak han byggt själv. Han berättade att han lagt ner sin själ i den."

"Vad var det?"

"Det var en speldosa, i formen av ett arabiskt palats. Det hade tinnar och torn, målade i rött och guld. Jag minns hur det glimmade i solen. Längst upp på den största lökkupolen satt en månskära."

Hon rörde vid nyckeln i halskedjan. "Jag fick den här för att kunna dra upp den. Morfar sa att jag aldrig fick skiljas från den -- att den skulle vara vår lilla hemlighet."

"Månen", sa Peder. "Det måste vara månen!"

"Men tror du verkligen det?"

"Du sa själv att din morfar var medlem av samma orden son Göran stulit från. Han hade stulit de här speldosorna, som dras upp av en nyckel du fått av din morfar. Det kan inte vara en tillfällighet. Det måste vara din morfar som har gjort de här två speldosorna. Han måste ha gjort den tredje också.

Han hoppade upp och ställde sig på golvet framför Cecilia.

"Var är den? Har du den kvar?"

Cecilia skakade på huvudet. "Nej, den är borta."

"Hur då borta?"

"Mitt barndomshem brann ner när jag var tolv år. Allt förstördes -- det fanns inget kvar."


# Den allvetande #

<!-- Peder flyttar hem till sin pappa. Han drömmer om den allvetande och hittar honom till sist. -->
	
När Cecilia berättade att speldosan hennes morfar byggt var förstörd kände Peder det som om någon ryckt undan mattan under honom. Hur skulle han nu komma vidare? Han var frustrerad och gick av och an utan att säga något. Cecilia stannade kvar en knapp halvtimme. Hon satt på sängen och såg på när Peder muttrade för sig själv. Innan de skiljdes åt bytte de telefonnummer och lovade att höras av om någon av dem fick upp ett nytt spår. På kvällen ringde Peder Jessicas nummer några gånger, men lyckades bara få tag på talsvaret. Efter fjärde försöket lämnade han ett meddelande.

"Hej, det är jag. Varför ringer du inte tillbaka, Jessica? Jag fattar inte vad som hänt. Kan vi inte prata? Ring mig. Jag har inte kvar mitt gamla mobilnummer, men nu har fått mitt nya. Ring."

Han orkade inte gå ut och äta, utan gick och la sig hungrig.

Mars månad gick långsamt. En sista snöstorm blåste in över Skåne och lamslog kollektivtrafiken, innan den smälte undan och förvandlade vägarna till brunslaskiga mardrömmar. Peder ägnade dagarna åt att leta efter hänvisningar till *den allvetande* i alla källor han kunde komma på, men han fick inte napp. Till slut började han undra om han hört fel den där natten på sjukhuset, eller att Carsten varit förvirrad och inte vetat vad han sa när livet rann ur honom. Till sist ringde Peder till sin kompis Jesper på tidningen och bad om en tjänst. 

"Det är klart jag hjälper dig, men vad skall du ha det till?"

"Jag har en story på gång", sa Peder. "Jag kan inte avslöja mer -- inte ännu."

"Men hur mår du?"

"Hur menar du?"

"Sist jag såg dig blev du ivägsläpad av polis -- till sjukhuset, antar jag."

"Jag mår bra. Det var ett missförstånd."

Två timmar senare hade han fått ett mejl med ett par bifogade PDF-filer med inscannade tidningsartiklar. Det var allt Sydsvenskan hade om Cecilias morfar, Lars-Erik Wagner. Där fanns en bröllopsannons från 1949, där Lars-Erik äktade Märta Larsson. Näst efter det kom en dopannons från 1950, där Agneta Wagner, dotter till Lars-Erik och Märta upptogs i den kristna gemenskapen. Sedan kom en liten notis om att Lars-Erik fått ett lektorat vid fysiska institutionen vid Lunds universitet i november 1965. Efter det verkade det ha varit tyst i många år. Fyra artiklar var från 1983. Lars-Erik hade då gripits av polis och anklagats för hot mot rikets säkerhet. Man spekulerade i vad han hade gjort, men fick inga säkra uppgifter. Han hade häktats och åtalats, utan att allmänheten fick reda på orsaken. Rättegången hade hållits i december och Lars-Erik hade då dömts till tjugo års fängelse. Domen hade omedelbart vunnit laga kraft och han hade förts direkt till fängelset. Den sista artikeln lyfte misstankar om justitiemord, med Lars-Erik hade tydligtvis avstått från att överklaga sitt öde.

Peder stirrade på artiklarna han spridit ut framför sig. Det var troligt att det var Cecilias morfar som tillverkat de tre speldosorna solen, månen och stjärnorna -- men i vilket syfte? Varför hade två män dött för deras skull?

### Peder flyttar hem ###

När april kom hade Peters pengar tagit slut. Han packade ihop sina saker, betalade hotellnotan och hoppade på en gul regionsbuss till Staffanstorp. Han steg av vid busstorget och promenerade den knappa kilometern till den vita prästgården. Ingen öppnade när han knackade på ytterdörren, så han gick runt på baksidan och satte sig på en grönmålad träbänk vid ena husväggen. Solen värmde mot hans ansikte. Gråsparvar hoppade omkring bland buskarna i trädgården. Gräset såg alltjämt brunt om livlöst ut. Efter en halvtimme hörde Peder en bil stanna i gruset på framsidan. Bilmotorn slogs av, en bildörr öppnades och stängdes och en smal man med grått hår kom gående runt husknuten.

"Pappa."

Den gråhåriga mannen stannade. Prästkragen lyste vit mot den svarta skjortan. Peder reste sig och gick några steg mot honom. De båda männen såg på varandra.

"Peder", sa han till sist och omfamnade honom. "Jag har varit så orolig. Polisen har varit här och frågat efter dig."

"Jag kan tänka mig det", sa Peder. "Jag behöver din hjälp."

Den gamle mannen la en arm kring Peders axlar och förde honom mot dörren.

"Kom, min påg. Kom. Vi går in."

De gick in tillsammans och hängde av sig på klädhängaren i hallen. När Peder letade efter en ledig galge såg han sin mors vinterkappa hänga kvar, med ett tjockt lager damm på axlar och krage. Han borstade av det med ena handen och såg dammet virvla i solljuset.

"Skall jag sätta på kaffe?"

Peder nickade och följde efter in i köket. Hans far fyllde kaffebryggaren med vatten från kranen och med kaffe från en burk som stod på bänken. Bryggaren startade med ett bubblande ljud. Peder drog ut en vit pinnstol och slog sig ner vid det runda matbordet. En av hans mors gamla koftor hängde på stolsryggen. Peders far hällde ut några Mariekex på ett fat och ställde det mitt på bordet. Han hällde upp kaffe i två koppar.

"Hur var det? Svart?"

"Gärna med mjölk", sa Peder.

"Hmm, jag vet inte om jag har någon."

"Jag kollar, pappa."

Peder reste sig och öppnade kylskåpsdörren. Hyllorna var nästintill tomma. Ett smörpaket, en ost och en halv gurka låg utspridda. Dörren var tom. Han satte sig vid bordet igen och smuttade på det rykande varma kaffet.

"Så vad kan jag hjälpa dig med, Peder", frågade hans far och bet i ett kex.

"Jag behöver någonstans att bo."

"Du är alltid välkommen här, det vet du. Du har ditt rum på ovanvåningen."

Han tog en tugga till.

"Har det hänt något med din lägenhet?" frågade han sedan.

"Jag kan inte bo där just nu", sa Peder.

Det blev tyst en stund.

"Jag skulle behöva låna lite pengar också", sa Peder sedan.

"Hur mycket?"

"Ett par tusen, tror jag."

Hans far blåste i kaffekoppen och tog en liten klunk.

"Vad har du råkat ut för?" frågade han.

"Jag kan inte berätta."

"Varför inte?"

"För din egen skull."

"Kan du åtminstone berätta varför du är efterlyst av polisen?"

Peder satte ner koppen på bordet. Lite kaffe skalpade över, rann ner längs med koppen och bildade en brun ring på bordet.

"Jag har rymt från sjukhuset. De har fått för sig att jag är sjuk -- igen."

"Är du det?"

"Nej, det ser du väl? Det är ett missförstånd -- fast jag misstänker mer och mer att det är något annat."

"Vad?"

"Jag kan inte sätta ord på det -- det är mer en känsla just nu. Jag börjar tro att någon *ville* ha mig inlåst. För att få mig ur vägen."

De drack sitt kaffe under tystnad. När Peders far tömt sin kopp reste han sig upp från bordet.

"Jag hämtar extranyckeln. Rena sängkläder ligger i linneskåpet där uppe. Jag har en konfirmandgrupp om en timme, så jag behöver åka ner till församlingshemmet."

Han ställde ner koppen i diskhon.

"Känn dig som hemma, Peder. Vad det än är som tynger dig vill jag att du skall veta att jag finns här för dig. Jag hoppas att du snart vågar berätta för mig vad det är som pågår."

Peder stirrade ner i bordsskivan.

"Tack", sa han.

"Jag handlar på hemvägen", sa hans far och lämnade köket.

Peder satt kvar vid köksbordet när ytterdörren stängdes och bilmotorn startade utanför. Han reste sig, diskade ur sin kopp och ställde tillbaka den i skåpet ovanför spisen. Sedan gick han en runda i sitt gamla barndomshem, från rum till rum och drog sig till minnes. 

	// Här är det nog på plats med lite återblickar för att skapa substans i Peders tidigare liv. Kom på föräldrarna med att ha sex. Ramlat och satt handen i hundbajs. Sista kvällen han såg sin mor. Något tillfälle det var rikigt galet med modern.

Vardagsrummet såg ut som det brukade, med en brun skinnsoffa och två fåtöljer framför TV:n. Det stod färre blommor i fönstren och de som var där såg törstiga ut. Den lilla toaletten hade fortfarande samma ljusblå kakel, med blommiga bårder. Han öppnade in till grovköket och såg tomma whiskyflaskor och vinflaskor i papperspåsar under bänken. Peder lyfte på en av flaskorna och rynkade pannan. På övervåningen gläntade han på dörren till föräldrarnas sovrum. Dubbelsängen var bara bäddad på moderns sida. Dammiga böcker låg på hennes nattduksbord, bredvid ett tomt glas. Peder gick vidare på längs korridoren, förbi arbetsrummet, tills han kom fram till sitt eget gamla pojkrum. Det hade fortfarande svartmålade väggar, tapetserade med Depeche Mode-affischer. Han slängde sig på rygg i sängen och stirrade upp i taket. Ögonlocken blev tunga och andhämtningen saktade in. Han somnade på ett par minuter.

### Telefonsamtal med Cecilia ###

Peder väcktes av att mobiltelefonen ringde i hans byxficka. Det var Cecilia. Hon undrade hur han hade det. Han berättade att han bodde hemma hos sin far.

"Du skulle har ringt mig", sa hon. "Jag hade kunnat låna dig pengar."

"Tack", sa Peder, "men det här kommer nog fungera bra. Det var dags att hälsa på pappa i vilket fall."

Det var tyst en stund i luren.

"Han du hittat något nytt?" frågade Cecilia sedan.

"Om speldosorna, menar du? Nej, inte egentligen. Jag har kollat upp en del tidningsartiklar från tiden kring när dig morfar greps."

"Har du?"

"Vet du vad han egentligen blev åtalad för?"

"Nej. Mamma påstod att hon inget fick veta."

"Det verkar som ingen fick veta. Det är märkligt."

Peder hörde ytterdörren slås igen på nedervåningen.

"Pappa kommer nu -- jag måste nog lägga på. Kan vi inte ses? Har du tid i nästa vecka?"

De avtalade en träff på Mocka i Malmö några dagar längre fram. När han lagt på reste han sig ur sängen, sträckte på sig och gick nerför trappan. Hans far stod i köket och plockade upp matvaror ur plastkassar.

"Hej", sa Peder.

"Hallå. Har du funnit dig tillrätta?"

"Jovars."

"Vad tror du om korv stroganoff?"

"Det låter bra."

De hjälptes åt att laga maten och åt den under tystnad. Efteråt diskade Peder upp.

"Är du sugen på en öl?" frågade hans far.

Peder nickade. Hans far bröt loss två öl ur en sexpack som stod i kylen och de tog med dem i till vardagsrummet och slog sig ner i var sin fåtölj. Peder slog på TV:n med fjärrkontrollen.

"Sjysst öl."

"Ta fler om du vill ha."

Efter sena nyheterna reste sig fadern upp.

"Dags för sängen. Jag måste upp tidigt i morgon."

"Ok."

Peder satt kvar i vardagsrummet och drack ur sin andra ölburk. Han väntade tills ljuden från badrummet på övervåningen tystnat och gick sedan upp och gjorde sig själv i ordning. Sängen var kall när han kröp ner mellan lakanen. Han la sig på sidan och drog upp knäna mot hakan för att inte frysa. Han tänkte först på Jessica och undrade vad hon gjorde just nu. Sedan gled tankarna över på Cecilia -- på hennes hår, hennes blå ögon och på hennes bröst. Han märkte hur tankarna blev segare och segare, mindre och mindre sammanhängande, tills han föll i sömn.

### Drömmen om den allvetande ###

I drömmen stod han mitt i ett böljande kornfält, ljusgrönt som på våren. Det bredde ut sig åt alla håll och mötte en klarblå himmel vid horisonten. Peder drog handen över axen. Håren kittlade mot hans hud. En röst talade från en punkt mitt i hans huvud.

"Det är mig du söker."

"Vem är du?" frågade Peder i drömmen.

"Det är mig du söker."

"Den allvetande."

Rösten svarade inte.

"Hur hittar jag dig?"

"Följ lammet."

Rösten tystnade igen. Det enda som hördes var en svag bris genom kornfältet.

Det prasslade till och Peder snurrade runt. Ett vitt lamm gick bland de gröna axen. Det stannade till en bit ifrån Peder och såg på honom med blå ögon, sedan vände det sig bort och började gå. På dess högra sida stod bokstäverna *XII* skrivna i rött.

Peder följde efter lammet genom fältet. I drömmen gick han i flera timmar. Vita moln jagade över himmeln. Horisonten färgades orange och sedan röd. När de nått utkanten av kornfältet var det mörkt. Naturen övergick gradvis i betong och asfalt och de kom till en bro under en väg. Trafiken brusade över deras huvud. Vid ena betongväggen brann en eld i ett oljefat. En lång träpinne låg till hälften i elden och glödde orange. På en hög av kartongbitar satt en mörk gestalt hopkurad i skräddarställning.

"Du hittade mig", sa rösten i Peders huvud.


### Peders far skriker i natten ###

Ett utdraget skrik skar genom natten. Peder satte sig käpprak i sängen. Först var han inte säker på om han drömt, men så hörde han det igen.

"Pappa!"

Han kastade täcket åt sidan och sprang ut i korridoren mot föräldrarnas sovrum. Hans far låg på knä på golvet bredvid sängen, men händerna knäppta. Pyjamasen var våt av svett. Fönstret var vidöppet och gardinerna rörde sig i luftdraget från dörren. Peder satte sig på huk vid sin far och la en hand på hans axel.

"Pappa, vad har hänt?"

Hans far grät. Saliv hängde i strängar från hans läppar.

"Det var han", sa han.

"Vem?"

"Satan. Satan var här -- i mitt sovrum."

Peder såg sig om. De var ensamma. Där fanns ingen annan.

"Vad gjorde han med dig?"

Pappan hulkade till.

"Han -- han hånade mig. Sa att han hade en hälsning från Birgitta."

"Från mamma? Vad då? Vad sa han?"

Fadern gav ifrån sig ett skällande läte och kräktes över golvet. Byxorna och skjortan färgades röda av tomatsås. Han hostade och spottade och gömde ansiktet i händerna.

"Det är inte sant. Det är inte sant." Han vaggade från sida till sida. "Du ljuger. Du är en lögnare!"

"Kom", sa Peder. "Vi går in till badrummet."

Han hjälpte sin far upp på fötter.

"Du ljuger!" skrek hans far rakt ut i rummet.


### På väg till den allvetande ###

Peder duschade av sin far, klädde honom i rena kläder och bäddade ner honom i soffan i vardagsrummet. Han städade undan så gott det gick i sovrummet. Efteråt tog han på sina egna kläder och drack ett glas kallt vatten i köket. Den friska kylan väckte honom, fick huvudet att kännas mindre rörigt. Han gick igenom faderns jacka och hittade bilnyckeln i ena innerfickan. Han låste noga ytterdörren bakom sig innan han satte sig i bilen och körde iväg.

Klockan på instrumentbrädan angav tiden till halv fyra på morgonen. Det var fortfarande mörkt ute. Peder lämnade Staffanstorp bakom sig och körde upp på E22:an mot Malmö. Några få bilar mötte honom på vägen. En av dem körde med helljuset på, men bländade snabbt ner när Peder blinkade med helljuset själv. Mörkret fick allt att se främmande ut och Peder kände sig osäker på vägen. När han kommit in till Malmö tog han höger mot Centralstationen och sedan höger igen ut mot Spillepengen. Efter någon kilometer körde han in på en avtagsväg och parkerade vid trådstängslet utanför en ödslig byggnad av korrigerad plåt. Han låste bilen och promenerade längs en liten grusväg.

Ljuset från gatlyktorna färgade allt orange. Luften var kylig och han fällde upp jackkragen och höll ihop den i halsen. Efter femtio meter svängde vägen in under den stora vägen han kört hit på. Ovanför hans huvud välvde sig en bro, gjuten i betong. En hissnade känsla av igenkännande for genom Peder och fick de små håren på hans underarmar att ställa sig på ända. Det såg precis ut som i hans dröm. Han hade varit här en gång förut, för flera år sedan, när han gjorde ett reportage om stadens hemlösa. Den gamle mannen som sov här -- i folkmun kallad "trollet under bron" -- var en av stadens första bostadslösa och var något av en berömdhet. Trots att alla visste att han existerade dök han aldrig upp i några officiella inventeringar av Malmös olycksbarn. Ingen hade någon bra förklaring till varför.

Precis som i drömmen brann en eld i ett oljefat en bit in under bron, nära en av stödpelarna. Det fladdrande lågorna lyste upp betongen ovanför. En mörk gestalt satt på en hög kartong och åt ur en konservburk med en sked.

"Peder. Välkommen åter."

"God kväll", sa Peder.

Mannen vid elden reste sig och torkade av handen på byxorna, innan han sträckte fram den till hälsning. Peder tog ett steg framåt och tryckte den. Huden var grov, naglarna rispade hans handrygg. Mannen såg på Peder med två glittrande mörka ögon och log brett. Tänderna lyste vita mot den svarta huden.

"Är du den allvetande?" frågade Peder.

"Jag har kallats för allt möjligt genom åren", svarade mannen. "Den allvetande är ett av namn, antar jag." Han svepte med handen mot högen av kartong. "Stig in i salongen och känn dig som hemma."

Peder satte sig bredvid honom med benen i kors. Elden värmde behagligt.

"Hur har du haft det sedan sist?" frågade Peder.

"Tack, bara bra." Rösten var mörk och fyllig, brytningen svår att placera. Han fortsatte äta ur sin konservburk. "Så, vad kan jag hjälpa dig med, Peder?"

Peder plockade upp en förkolnad träbit från marken bredvid oljefatet och skrev *XII* på kartongen mellan dem.

"Vad kan du berätta om det här?" frågade han.

Den allvetande ställde burken ifrån sig och slickade av skeden, innan han stoppade den i fickan.

"Tolv", sa han. "Tolv är atomnumret för magnesium i det periodiska systemet. Den första biten tarm från magsäcken räknat är tolv tvärfingar lång. Tolv är den högsta hastigheten för en orkan enligt Beaufortskalan. Det finns tolv kinesiska stjärntecken. I det gamla Grekland fanns tolv gudar i Pantheon. Den nordiske guden Oden hade tolv söner. Kung Arthur nedlade tolv rebell-ledare och vann tolv slag mot saxerna. I Bibeln hade Jakom tolv söner, som blev stamfäder åt Israels tolv stammar. Jesus hade tolv apostlar. Inom judendomen firar man bat mitzvah när när en flicka fyller tolv år, för att fira inträdet i vuxenvärlden. Inom hinduismen har guden Surya tolv armar."

Han fuktade läpparna med tungspetsen.

"Och så finns det förstås några filmer också: *Oceans Twelve*, *12 Monkeys* och så vidare. För att inte tala om den skrivna litteraturen: *Twelfth Night* av Shakespeare, Miltons *Paradise Lost* bestående av tolv böcker."

Peder hade suttit tyst under den allvetandes monolog, men öppnade nu munnen.

"Jag tänkte mer på om det fanns en koppling till frimureriet."

Han berättade om sitt inbrott i villan på Fridhem, om hur talet tolv varit ingraverat i golvet med romerska siffror. 

Den allvetande log snett. Rynkorna spelade kring munnen. "Det var ett tag sedan." Han drog fingrarna över kartongen Peder skrivit på. Det svarta sotet smetades ut.

"Under sommaren 1789, mitt under Gustav III:s ryska krig, ledde en svensk amiral sina styrkor genom den finska landsbygden vid sjön Porrussalmi. Under natten förvirrade sig en gammal finsk kvinna in i det svenska lägret och gick rakt in i amiralens tält. Där, vid hans fotända, vaggade hon fram och tillbaka, vred sina händer och mumlade obegripligt på sitt modersmål. Amiralen skulle just till att avhysa henne, när hon spände ögonen i honom och återgav en profetia på finlandssvenska. Hon förutsåg ett sista slag mellan himmel och helvete. När amiralen ett par år senare kröntes till Sveriges konung, under namnet Karl XIII, lät han instifta en riddarorden, med den enda uppgiften att beskydda Guds rike på jorden. Orden hade tolv riddare, som alla innehade den högsta graden inom det svenska frimureriet, grad X -- riddare och kommendör med röda korset."

Peder tog fram sin anteckningsbok och skrev ner vad han hörde.

"Orden fick namnet *Riddarna av det heliga lammet*, men de invigda kallade den kort och gott för *tolv*."

"Varför?"

"Jag är inte säker. Kanske syftar det på antalet riddare. Kanske..." Han strök handryggen över skäggstubben. "Kanske har det med gemantri att göra."

"Gemantri?"

"Talmystik. Man tillskriver bokstäver siffervärden. Ordet *lamm* blir då tre, ett, fyra och fyra -- vars summa blir just tolv."

Han såg rakt mot Peder.

"Får jag lov att fråga hur det kommer sig att du bryter dig in i en frimurarloge?"

Peder skruvade på sig och berättade om sin vistelse på en psykosavdelning, om Göran och om Carstens sista ord. Leendet försvann från den allvetandes ansikte. Han drog sit tillbaka, ansiktet föll i skugga.

"Kan det...", sa han tyst. "Nej, eller?" Han muttrade för sig själv.

"Har du någon aning om vad detta handlar om?" frågade Peder. "Vet du hur jag skall söka vidare?"

"Den allvetande lutade sig fram i ljuset från elden igen. Han såg trött ut.

"I september 1967 klättrade en ung kvinna upp i ett träd på Gustav Adolfs torg. Däruppe förkunnade hon att Gud Fader utsett henne till att förmedla ett budskap. Den sista striden mellan himmel och helvete närmade sig. Om tjugotvå år skulle satans härar besegra ljuset och kasta mäsnklighetens själar i den bottenlösa avgrunden."

"Hon var sjuk, eller?"

"Hon blev i vart fall inlagd på sjukhus och diagnostiserad som schizofren." Han lutade sig fram mot Peder. "Men det fanns en sak som man inte kunde förklara. Hon saknade en navel."

"Ursäkta?"

"Hon hade ingen navel. Huden på buken var helt slät."

"Men det är ju omöjligt."

"Just det."

Peder rynkade pannan. Den allvetande fortsatte sin berättelse.

"Ett par månader senare försvann kvinnan från sjukhuset. Man efterlyste henne, fruktade att hon tagit sitt liv, men fick inte fatt i henne. Fem år senare dök hon upp på innergården till Östra sjukhuset igen, välnärd och välklädd."

"Var hade hon varit?"

"Ingen visste."

"Inte du heller?"

"Jag vet en hel del, men inte allt."

"Huh", sa Peder. "Lever hon idag?"

"Ja. Hon bor kvar här i stan -- på ett gruppboende vid Nobelvägen. Hon heter Kerstin, Kerstin Larsson."

Peder skrev ner namnet i sin anteckningsbok.

"Hur känner du till allt det här?" frågade han.

"Åh, jag har varit med ett tag. Jag har sett både det ena och det andra."

"Men det här kan man väl knappast läsa sig till? Åtminstone inte det du berättade om Karl XII:s orden? Det är ingenting jag sett nämnas någonstans."

"Jag har inte läst om det. Jag har sett det med mina egna ögon och hört det med mina egna öron."

"Men -- det är väl inte möjligt."

"Inte?" Den allvetande log. Himmeln började ljusna vid horisonten. "Jag behöver gå ett ärende, Peder. Ha det så bra tills vi ses igen."

Peder reste sig upp. Hans fötter hade somnat och han vinglade fram och tillbaka medan det stack under fotsulorna. Den allvetande rörde om i den falnande elden.

"Din brytning", sa Peder. "Jag kan inte riktigt placera den. Var kommer du ifrån?"

"Jag kommer långt härifrån, Peder. Längre än du kan ana."

Peder lyfte handen till farväl och promenerade tillbaka till bilen. Fåglar sjöng i ett knoppande buskage. Nattkylan började ge vika och luften började dofta igen. Peder kände sig övertrött när han körde tillbaka till prästgården. Musklerna kändes tröga, men hans hjärna gick på högvarv. Tankarna hoppade hit och dit, utan sammanhang. Han klippte med ögonen, ögonlocken föll samman gång på gång.

Huset var stilla när han klev in genom ytterdörren. Han la tillbaka bilnyckeln i faderns jacka och gick direkt upp och la sig på rygg på sängen, med kläderna på. Han drog en djup suck och somnade omedelbart.

### Peder städar ut sin mor ###

Väckarklockan på nattduksbordet visade halv tolv när Peder till sist lyckades sätta sig upp på sängkanten. Han stönade och drog båda händerna genom sin blonda kalufs. Håret kändes flottigt mellan fingrarna. Huvudet sprängde. Han tog varsamt av kläderna och gick in i badrummet. Han ställde sig i duschkabinen och vred på vattnet. Kylan gjorde ont mot huden. Han ropade till och vred upp temperaturvredet. Efter en liten stund värmdes vattnet upp och kroppen började slappna av. Han tvålade in kroppen och schamponerade sitt hår två gånger. *Rinse and repeat* ekade genom hans huvud, gång på gång utan att han kunde stoppa det. Han stod kvar i vattenstrålarna tills varmvattnet började ta slut.

När han torkat sig, klätt sig i rena kläder och slängt in en laddning smutstvätt i tvättmaskinen slog han telefonnumret till Cecilia. Det dröjde fem signaler innan hon svarade.

"Cecilia?"

"Hej, det är Peder. Stör jag?"

"Ett ögonblick." Det var tyst en liten stund. Röster hördes i bakgrunden. "Så, jag var tvungen att gå ut."

"Är du på sjukhuset?"

"Ja. Jag är ensam läkare på avdelningen den här veckan. Hierta, överläkaren, har inte varit här på fem dagar. Ingen vet var han är. Var är du, Peder?"

"Jag är fortfarande hemma hos min pappa."

"Något nytt?"

"Kanske." Peder berättade om mannen han träffat under bron ute vid Spillepengen, men han sa ingenting om drömmen som lett honom dit.

"Den allvetande?"

"Ja. Jag skulle behöva hjälp att hitta kvinnan han pratade om, Kerstin Larsson."

"Det är en vanligt namn."

"Fast det borde inte finnas så många som varit patienter inom psykiatrin i Malmö, eller?"

"Jag vet inte det", sa Cecilia. "Jag antar att hennes ålder borde begränsa antalet något. Hon borde väl vara runt sextio nu, eller?"

"Typ."

"Jag skall se vad jag kan hitta i våra journaler. Risken är stor att hon inte varit aktuell här de senaste åren. I sådant fall måste jag leta bland våra gamla pappersjournaler. Det kan ta tid."

"Hur lång tid?"

"Någon dag, kanske. Jag måste rekvirera dem från centralarkivet."

"Peder skrattade till. "Någon dag -- jag antar att jag kan lugna mig någon dag."

"Jag ringer när jag vet mer", sa Cecilia.

"Ok, absolut. Vi hörs."

Peder avslutade samtalet. Han såg Cecilia framför sig. Hon gick mot honom, klädd i läkarrock, med det mörka håret uppsatt i en knut. Hennes blå ögon lyste klara. Peders hjärta slog häftigare och han kände värmen sprida sig mot mellangärdet.

Han gick ner till köket och tog ut ett paket mjölk ur kylen. Han drack djupa klunkar direkt ur kartongen. Kylan ringlade ner längs stupen och vidare ner genom bröstet, till magen. Han torkade av munnen med handens baksida och ställde tillbaka paketet i kylen. Han tog en svart sopsäck från utrymmet under vasken och började plocka ihop flaskor och tomma vinlådor i grovköket. Han fyllde tre sopsäckar, som han bar ut och ställde i gruset utanför köksingången. Solen sken ute. Peder lyfte ansiktet mot himmeln och kände värmen mot huden. Det doftade vår, som om naturen äntligen tinat upp. Han tog några djupa andetag och gick in igen. I tamburen tog han ner sin mors gamla vinterkappa, vek den på mitten och la den på stolen bredvid hallspegeln. Han sorterade ut sin mors handskar och mössor ur korgen på hatthyllan och la dem också på stolen. Längst in i skohyllan hittade han ett par dammiga svarta vinterskor, som han också ställde undan. Han gick ut till köket igen och hämtade en ny sopsäck, den sista på rullen. När han återvände till hallen stod hans far där, i skor och ytterjackan i handen.

"Vad gör du?" frågade han. Rösten var spänd.

"Det är dags att plocka undan mammas saker", sa Peder. "Borde vi inte skicka dem till en insamling?"

Hans far skakade på huvudet, hängde upp sin egen jacka, plockade upp kläderna från stolen och började lägga tillbaka dem där Peder hittat dem.

"Pappa", sa Peder. "Det är dags nu. Dags att gå vidare. Du kan inte bara låta dem ligga här hur länge som helst."

"Jag vill att allt skall vara som hon lämnade det -- när hon kommer tillbaka."

Peder la en hand på faderns axel. "Hon kommer inte tillbaka, pappa. Det har gått mer än fyra år. Hon kommer inte tillbaka."

Hans far skakade av sig hans hand. Han skakade häftigare på huvudet. "Hon kommer tillbaka. Hon kommer tillbaka. Jag vet att hon kommer."

"Pappa..."

Fadern höll upp handflatan. "Tyst, håll bara tyst."

"Pappa -- hon har lämnat dig -- hon har lämnat oss. Fatta det!"

Hans far gav honom en örfil. Det sved till och skinnet blev varmt. "Du vet ingenting!" skrek hans far. "Du skall bara hålla tyst!"

Han stormade uppför trappan med skorna på och lämnade Peder ensam i hallen. Peder suckade och böjde sig ner för att plocka upp sin mors mössa och handskar från golvet, när telefonen ringde i hans jeansficka. Det var Cecilia.

"Stör jag?" frågade hon.

"Nej."

"Du låter trött."

"Ja."

"Du, jag tror jag har fått napp", sa Cecilia. "Kan du hämta mig i Malmö?"

Peder såg på sitt armbandsur. Klockan var nästan fem.

"Jag behöver äta något, men jag köper med mat på vägen. Var ska jag hämta dig?"

"Sjukhuset, utanför ingång 52 -- om en timme."

Peder la på och stoppade tillbaka telefonen i fickan. Han tog på sina ytterkläder, tog bilnycklarna från faderns jacka och klev in i bilen. Bensinmätaren visade på rött, men han hoppades att det skulle klara sig in till Malmö. På väg ut ur Staffanstorp stannade han till vid James Grill och köpte med sig en hamburgare och en kola.


# Flickan utan navel #

<!-- De besöker Kerstin, flickan utan navel. På väg hem väjer Peder för en mörk gestalt på vägen och kraschar sin bil. -->
	
Peder parkerade på gatan mittemot ingång 52 på sjukhusområdet. Magen kurrade och han öppnade kartongen och tog ett bett av sin hamburgare. Majonäs droppade ner på hans jeans och hans svor till. Dörren på passagerarsidan öppnades och Cecilia hoppade in. Hon var klädd i vita sneakers och en grön canvasjacka.

"Hej", sa hon.

Peder nickade till svar, men munnen full av mat.

"Vill du ha?" frågade han när han svalt undan.

"Nej, tack. Jag är inte hungrig."

Cecilia tog upp en beige pappersmapp ur sin axelväska och räckte den till Peder. Han stoppade det sista av hamburgaren i munnen och torkade händerna på byxbenen. På en vit etikett stod namnet Kerstin Larsson skrivet under ett personnummer.

"Jag hittade fyra Kerstin Larsson i vårt arkiv, men bara en som stämde in åldersmässigt. Enligt folkbokföringen är hon bosatt på ett gruppboende på Bokgatan, nära Nobelvägen. Hon har inte varit aktuell de senaste åren, så det finns bara en pappersjournal."

Peder öppnade mappen och bläddrade bland papperna. De flesta var maskinskrivna i ojämna rader. Den tidigaste anteckningen var daterad den tjugofemte september 1967, på Östra sjukhuset i Malmö. Kerstin blev intagen med tvång under misstanke om debuterande schizofreni. Ett litet svartvitt fotosatt fasthäftad högst upp på första arket. En flicka i de sena tonåren stirrade rakt in i kameran, bakom glasögon med markerade svarta bågar. Hennes ansikte avslöjade inga känslor.

Peder bläddrade vidare. "Första oktober, trettonde november -- och sedan?"

"Jag vet inte", sa Cecilia. "Det finns inga anteckningar efter november, inte förrän i juni 1972."

Peder rynkade pannan. "Fem år. Hon var försvunnen i fem år." Han läste anteckningarna från sommaren 1972. "Patienten återfanns på en bänk på rastområdet, vid gott mod." Var det ingen som undrade var hon varit?

"Man försökte nog ta reda på det, tror du inte det?" sa Cecilia. "Men det står inget om det."

Den sista anteckningen i journalen var från hösten 1998, skriven med ordbehandlare.

"Årsbesök. Inget anmärkningavärt", sa Cecilia. "Men det här är det." 

Hon bläddrade tillbaka i pappershögen, drog ut ett ark och la det överst. Det var fortsättningen av intagningsanteckningen från 1967.

"Adopterad", läste Peder. "Upphittad i en korg utanför Stadsmissionen när hon var två månader gammal."

"Där", sa Cecilia och pekade en bit ner i texten.

"Vid kroppsundersökning noteras att patienten saknar navel. Signifikansen av detta fynd är oklar." Peder läste den sista meningen igen. "...saknar navel. Flickan utan navel. Det är som han sa."

"Vem? Den allvetande?"

Peder nickade och slog ihop journalmappen. 

"Jag har aldrig hört talas om att man kan födas utan navel", sa Cecilia. "Aldrig under hela min utbildning. Någon måste ha opererat bort den när flickan var liten. Det är den enda förklaring jag kan komma på."

"Kanske", sa Peder. "Vi kör väl dit."

Han startade motorn och svängde ut från trottoarkanten. De körde genom sjukhusområdet i låg fart, tog höger efter parkeringshuset och genade genom bostadsområdet och ut på Nobelvägen. Efter Maria Kyrka pekade Cecilia mot en liten sidogata och Peder svängde in och parkerade.

"Hur skall vi komma in?" frågade hon när de båda klivit ur bilen.

"Jag ordnar det", sa Peder.

"Vänta." Cecilia sträckte sin hand mot Peder och torkade bort en klick majonäs från hans haka. Hon slickade sig på fingret och log.

Peder harklade sig. "Var ligger det här boendet?"

"Där." Hon pekade mot en röd flervåningsbyggnad av tegel, sammanfogad med omgivande hyreshus. Utanför satt en skylt med Malmö Stads logotyp.

"Nattsländan", läste Peder. "Vem hittar på de här namnen?"

"Säkert samma person som namnger dagisavdelningar."

Peder tryckte på knappen till porttelefonen. Fyra signaler gick fram innan en knastrig röst svarade.

"Ja?"

"God kväll, det här är Peder Abrahamsson från Sydsvenskan. Jag har en avtalad tid."

Personen i andra ändan var tyst en stund, innan den svarade. "Vänta."

Samtalet bröts, men nästan omedelbart kom en äldre kvinna, klädd i ljusblå väst med namnbricka och öppnade.

"Avtalad tid", sa hon. "Med vem?"

"Hej, Irene", sa Peder efter att ha läst på namnskylten. Han log brett och höll upp sitt presskort. "Vi har en avtalad tid med en av era boende -- Kerstin Larsson. Jag fick tillstånd av er enhetschef i förra veckan. Säg inte att ni har glömt bort mig?"

Kvinnan såg osäker ut. "Eh, nej, nej. Vi har inte glömt bort det." Hon stod kvar i dörröppningen.

"Får vi komma in?"

Hon ryckte till och flyttade sig åt sidan. "Så klart, så klart. Den här vägen. Jag ska visa er till Kerstins lägenhet."

Peder och Cecilia följde efter kvinnan med den blå västen in genom en hall och vidare förbi genom ett par glasdörrar till ett stort sällskapsrum. Åldrade män och kvinnor satt kring små bort och drack kaffe. Några satt i rullstol. Alla vred sina huvuden och såg på besökarna när de gick förbi.

"Kerstin tycker inte om att vara här ute. Hon dricker sitt kaffe på rummet. Vi har gett upp att få ut henne."

"Är det så bra, det?" sa Cecilia.

Kvinnan i den blå västen tycktes inte höra henne.

De gick genom en liten korridor med bonat golv, tills kvinnan stannade framför en blå dörr, med en namnskylt utsmyckad med målade blå blommor. Hon knackade lätt och öppnade dörren.

"Kerstin", ropade hon. "Kerstin, du har besök."

"Tack", sa Peder. "Vi klarar oss härifrån."

Kvinnan med den blå västen bet sig i läppen, men nickade sedan lätt och lämnade dem ensamma.

De stod i tamburen och såg in i en liten enrumslägenhet, möblerad med en säng, en fåtölj och en påslagen TV. Ett litet köksbord, med två pinnstolar, stod uppkört mot ena väggen. Persiennerna var nerdragna för det enda fönstret och det var halvskumt i rummet. Vårsolen silade genom persiennerna och bildade randiga mönster på golvet.

"Hallå?"

De gick in i rummet och såg en gråhårig kvinna sitta i fåtöljen. Hon var klädd i träningsbyxor och en t-shirt. På fötterna hade hon rosa tofflor, formade som små kaniner. Det luktade cigarettrök och desinfektionsmedel.

"Kerstin?" frågade Peder.

Kvinnan svarade inte. Hon satte ner en kaffekopp på ett litet sidobord och stirrade på TV:n. Käkarna rörde sig rytmiskt, som om hon tuggade tuggummi.

"Kerstin?" Peder höjde rösten.

"Va?" sa kvinnan och vände ansiktet mot honom. Hon synade honom uppifrån och ner med vattniga ögon, sedan knep hon ihop ögonen och böjde och sträckte på sina fingrar. Peder såg på Cecilia.

"Tardiv dyskinesi", sa hon. "Hjärnskador efter många års antipsykotisk medicinering."

Peder vände sig mot Kerstin igen. "Jag heter Peder, Peder Abrahamsson. Jag är journalist från Sydsvenskan. Jag skulle vilja ställa några frågor."

"Sydsvenskan?"

"Ja, Sydsvenskan. Tidningen."

Kvinnan gungade fram och tillbaka i fåtöljen, tog sats och kom upp på fötter. Hon hasade fram mot köksbordet och plockade en halvrökt cigarett från askkoppen. Hon fumlade med tändaren med sina skakiga händer, innan hon fick fyr. Cigaretten glödde röd, när hon drog ett djupt halsbloss. Hon hasade tillbaka till fåtöljen och satte sig med en duns. Aska lossnade från cigaretten och föll som snö över hennes byxor.

"Jag skulle vilja prata om vad som hände i september 1967, när du var nitton år."

Kerstin drog ett bloss på cigaretten. Glöden lyste upp hennes ansikte.

"Du hade klättrat upp i ett träd på Gustav Adolfs torg. Minns du det?"

Inget svar. Hon gungade från sida till sida.

"Du sa att du hade fått en uppenbarelse."

Kerstin gungade upp på fötter igen. "Gud Fader talar genom mig", sa hon med skrovlig röst. "Han visar mig saker."

"Vad visar han dig, Kerstin?"

"Eld. Han visar mig världen i brand -- förgås i den sista elden."

Hon slängde cigaretten på golvet.

"Han visar mig domedagen."

Peder trampade på cigaretten, som pyrde på mattan. "Såg du något mer?"

"Ett lamm", sa Kerstin. "Ett litet vitt lamm, bland aska och svavel, bland döda kroppar -- högar av döda kroppar."

"Ett lamm."

"Han sa att jag är lammet. Han sa att jag måste varna människorna."

"Varna oss?"

"På den yttersta dagen står striden mellan himmel och helvete. På den yttersta dagen kämpar vår fader för våra själar. Han sa att slaget redan är förlorat."

"Hur då?"

"Satan kommer besegra ljuset -- besegra vår fader, slå ner honom och sluka mänsklighetens själar. Satan kommer släpa ner hela skapelsen i helvetes eldar."

Kerstin dolde ansiktet i händerna och vaggade fram och tillbaka.

"När? Fick du se när detta skulle hända?" frågade Peder.

"Snart. Snart. Den nionde dagen av den nionde månaden av den nionde året av den andra århundradet."

"Den nionde september? Nu i år?" Peder bet sig i underläppen och såg på Cecilia. Hon såg allvarlig ut.

"Kerstin, du försvann från sjukhuset och var borta i fem år. Minns du det? Minns du vart du tog vägen?"

"De kom för mig."

"Vilka?"

"Män i svart. Män utan ansikte. De låste in mig. De ville veta vad jag sett. Om och om igen ville de veta vad jag sett." Hon såg på Peder. "Precis som du."

Peder stack handen in innerfickan för att ta fram anteckningsboken, men den var inte där.

"Kerstin, sa männen vilka de var? Hörde du något namn?"

Kerstin nickade. "Ett namn. *La Coeur*. En av männen sa att han hette La Coeur."

Det knackade hårt på dörren och Irene, med den ljusblå västen, kom in. Bakom henne stod en vakt i basker.

"Jag har pratat med min chef. Hon har inte avtalat tid med någon journalist. Jag måste be dig att gå härifrån -- omedelbart", sa hon. Bakom henne spände vakten ut bröstet och skramlade med utrustningen som hängde från hans bälte.

Peder knäppte jackan, nickade åt Kerstin som tack och lät sig följas mot utgången. Cecilia gick precis efter honom.

"Vi kommer framföra ett officiellt klagomål till Sydsvenskan", sa Irene. "Lura sig in bland psykiskt sjuka på ett vårdboende."

"Oerhört, eller hur?" sa Peder. "Jag kommer skriva en artikel om hur personalen på boendet Nattsländan släpper in främlingar från gatan, utan någon som helst kontroll."

Irene blev vit i ansiktet, munnen blev till ett streck. Hon slängde igen dörren bakom dem så glaset skallrade.

"Bitch", sa Peder. Cecilia bara log.

"Jaha", sa Peder. "Ska vi ta en fika?"

Cecilia skakade på huvudet. "Ledsen, jag måste hem. Tvättid."

"I morgon?"

"Jag jourar i morgon kväll."

"I övermorgon?"

Hon log igen. "Ok. I övermorgon. Vi kan väl höras under eftermiddagen -- när jag förhoppningsvis har vaknat?"

Peder nickade. De stod tysta framför varandra. Han ville krama om henne, men fick inte upp sina händer ur byxfickorna. Hon log igen, lyfte handen till farväl och gick därifrån längs trottoaren. Peder stod kvar och såg henne försvinna bort i fjärran. Han hoppades att hon skulle vrida huvudet och se på honom, men det gjorde hon inte.


### Bilkrasch ###

När Peder vred om nyckeln i bilens tändningslås lyste en orange lampa på instrumentpanelen. Bensintanken var nästan tom. *Jag chansar*, tänkte Peder och svängde ut på Nobelvägen igen. Han körde ut från stan, genom två rondeller och upp på E22 mot Lund. När han tog av mot Staffanstorp var klockan kvart över sju och det var nästan mörkt ute. Han var ensam på vägen och slog på helljusen. Han funderade på det Kerstin berättat. Hon hade sett jorden gå under, och hon påstod att det skulle ske om ett par månaders tid. Var hon galen, eller hade hon rätt? Eller, galen var hon ju, men hade hon rätt om det här? Vem var det som hållit henne gömd i så många år? La Coeur -- *hjärtat*, var han en av Riddarna av det Heliga Lammet?

Peder fick möte och bländade ner ljuset tills bilen passerat. När han slog på helljuset igen såg han en skugga längre bort på vägen. Han kisade och lutade sig framåt för att se. *Vad fan är det där? Är det ett djur?* Han flyttade foten från gasen till bromsen. Skuggan närmade sig. Det liknade inte ett djur, utan en människa. Billyktorna lyste upp vägen, men den mörka gestalten förblev i skugga, som om den inte reflekterade något ljus. Peder tryckte lätt på bromsen och minskade hastigheten. Han tryckte på signalhornet och en skarp signal ekade ut över vägen. *Flytta dig, din idiot*, tänkte han. Skuggan började röra sig mot honom. Peder drog ratten åt sidan och kände bilen gira. Han flyttade foten igen och trampade på gaspedalen. Motorn skrek till och bilen accelererade. Han växlade ner för att snabbare komma upp i hastighet. Framför honom sträckte skuggan ut svarta vingar och täckte hela vägbanan. Den såg ut som siluetten av en väldig fladdermus, utskuren ur natthimlen. Peder tryckte ner kopplingen och pressade ner bromspedalen i botten. Däcken skrek, bakvagnen lättade och gled från sida till sida, innan bilen började spinna runt, kom över på andra vägbanan och vidare ut över vägkanten. Framvagnen dök rakt ner i diket och bilen voltade över på rygg och gled rakt ut i en åker. Peder hängde upp och ner i förarsätet, fixerad i bilbältet. Han höll upp armarna framför ansiktet. Havreaxen smattrade mot vindrutan. Luftkudden utlöstes med en kraftig knall och Peders huvud kastades bakåt. Det sved till när hans underarmar trycktes in mot hans näsa. Bilen krängde till en sista gång, metallen gnällde och allt blev stilla.

Luftkudden krympte undan efter någon minut. Det luktade krut och gas. Han fumlade efter bilbältesfästet, tryckte ner knappen och föll ur stolen, ner i bilens tak. Han fick upp bildörren och kröp ut. Bilmotorn var fortfarande igång. Helljusen lyste genom åkern, som två gröna kvastar. Peder såg sig om. Tio meter längre bort låg vägen han kommit från. Skuggan syntes inte till.

Det ringde i öronen. Det smakade metall i munnen. Något varmt rann ur näsan och han torkade av sig på handryggen. Han såg röda strimmor av blod i ljuset från bilen. Han böjde sig in i kupén och slog av motorn. Ljusen slocknade och åkern blev mörk igen. Han gick ut till vägen och började följa den mot Staffanstorp. Han hade en obehaglig känsla av att vara iakttagen, men när han såg sig om fanns ingen där.


# På Café Lundagård #

<!-- Fika på Lundagård, där Peder och Cecilia går igenom sina ledtrådar. Ännu mer fika. Ett rätt pratigt kapitel. -->

Peder vaknade av att det knackade på ytterdörren. Han blinkade till i morgonljuset och vred sig runt på sidan i sängen. Det knackade igen, hårdare den här gången. Peder kastade ett blick på klockan på nattduksbordet. Klockan var halv elva. Han hörde ytterdörren öppnas på nedervåningen och ljudet av dämpade röster.

"Va?" Hans fars röst ekade genom huset.

Peder klev ur sängen och såg ut genom fönstret. Nere på gården stod en polisbil parkerad. Peder frös till ett par sekunder och kastade sig sedan ner på golvet. All saliv försvann från munnen och tungan klistrade fast i gommen. Han drog båda händerna genom det rufsiga håret. Fingrarna fastnade bland tovorna, flagor av lera föll ner på bröstet. *De har hittat mig*, tänkte han. *Vad i helvete gör jag nu?* Han drog till sig jeans och en tröja, som hängde över ryggen till skrivbordsstolen och drog på dem liggande på golvet. Huvudet värkte och han var täppt i näsan. Där nere tystnade rösterna och han hörde fotsteg i trappan.

"Fan", sa Peder tyst. "Fan, fan, fan."

Han ställde sig upp och öppnade fönstret. En frisk vind ruskade om gardinerna. Han kisade mot ljuset, satte ena foten på fönsterbrädan och hävde sig upp. När han såg ner mot marken gick två uniformerade poliser ner för trappan och fram mot polisbilen. Peder drog sig snabbt tillbaka in i rummet och drog igen fönstret. Dörren till hans rum flög upp och slog in i garderoben med en smäll. Fönstret sögs upp och gardinen fladdrade över hans huvud. Hans far stod i dörröppningen, med rynkad panna och sänkt huvud. Han knöt båda händerna så knogarna vitnade.

"Peder, vad har du gjort?" sa han. "Vad har du gjort med min bil?"

Utanför startade en bilmotor och gruset knastrade när polisbilen körde iväg. Peder blåste långsamt ut luften och tog ett nytt andetag. Han hade glömt att andas och bröstet värkte.

"Vad menar du?" sa han.

"Två poliser berättade just att man hittat min bil i en åker utanför byn. Upp och ner."

Peder kliade sig i huvudet. "Just det, ja. Förlåt. Jag -- förlåt."

"Förlåt? Är det allt du har att säga?" Två poliser kommer hit -- till mitt hem -- och anklagar mig för att ha kraschat min egen bil och allt du har att säga är förlåt? Jag vill ha en förklaring. Jag *kräver* en förklaring."

Peder satte sig på sängen.

"Jag lånade bilen igår för att köra in till Malmö. På vägen hem råkade jag ut för en olycka. Något stod på vägen och jag var tvungen att väja. Jag är ledsen."

Hans far satte sig bredvid honom på sängen och stök undan hans lugg med ena handen.

"Men hur ser du ut, Peder? Du behöver ju komma in till sjukhuset."

Peder skakade på huvudet. "Det är ok. Det ser värre ut än vad." Han såg ner i golvet. "Får du problem nu?"

"Jag vet inte. Jag tror inte det. De verkade inte tro på allvar att det var jag som kvaddat bilen. De tog upp en polisanmälan för bilstöld. För försäkringen och så."

"Jag lovar i alla fall att pröjsa självrisken", sa Peder.

Hans far nickade och de satt tysta bredvid varandra en stund.

"Vad gjorde du i Malmö?" frågade hans far sedan.

"Jag -- det var en jobbgrej. Jag hade en intervju."

"En jobbgrej. Arbetar du på en story?"

"Det kan man väl säga."

"Om vad?"

"Det kan jag inte berätta."

"Varför inte?"

Peder tvekade. "För din egen skull."

"Har det med den här att göra?" sa hans far och la Peders anteckningsbok på sängen mellan dem.

Peder ryckte till sig boken. "Har du snokat i den?"

"Du hade lämnat den på köksbordet. Och ja, jag har läst lite i den."

"Det hade du ingen rätt till", sa Peder. Han for upp från sängen och pekade mot sin far. "Du har ingen rätt att snoka bland mina saker. Du har inget att göra med det som står i den här boken."

"Peder, det var inte meningen att snoka. Men du berättar ju inget för mig. Du rymmer från sjukhuset, du är ute och springer på nätterna -- du kvaddar bilar -- jag blir ju orolig, förstår du väl?"

Peder vände ryggen till och stoppade ner anteckningsboken i sin väska.

"Du behöver inte oroa dig för mig, pappa."

"Inte?" Hans far såg på honom. "Anteckningsboken är full av svammel om frimurare, konspirationer och gåtor. Precis som förra gången."

Peder snurrade runt, satte handen i sidan och lutade sig framåt mot sin far. Han var röd i ansiktet, venerna stod ut vid tinningarna.

"Vad fan är det med er?" skrek han. "När ska ni fatta. Jag är inte galen. *Inte galen*!"

Peders far ställde sig upp han också.

"Jag vill inte att det ska bli som för sin mor."

"Bli som för min mor?" Peders röst sprack. "Det är ju ditt jävla fel att det blev så för mamma. Du skulle ha skaffat hjälp -- istället satt du på ditt feta arsle och bad till Gud. *Du* skulle ha hjälpt henne, inte väntat på att en skäggig gubbe på ett moln skulle göra något!"

"Peder, jag -- jag försökte."

"Och se på dig nu", fortsatte Peder. "En sorglig, patetisk fyllegubbe. En pastor som super sig till sängs varje kväll. Det är inte mig du ska oroa dig för. Se dig själv i spegeln, för helvete."

Peders far sjönk ner på sängen igen. Han lutade sig framåt och såg ner i golvet.

"Jag --", sa Peder. Vreden rann av honom. "Förlåt. Jag menade inte."

De satt tysta bredvid varandra, sedan nickade hans far till och drog en djup suck. Han la sin hand på Peders knä och kramade det.

"Ok, Peder. Ok." Han harklade sig, ögonen var blanka av tårar. "Är du lugnare."

Peder nickade.

"Jag måste ner till församlingsgården efter lunch. Ska vi äta tillsammans innan dess?

Peder nickade igen och de gick ner till köket. Hans far stekte ägg, som de åt på rostat bröd med salt och tabasco. De bryggde kaffe och dagens första koffein skärpte tanken och mildrade huvudvärken. När hans far promenerat iväg till jobbet gick Peder in i badrummet och studerade sig själv i spegeln. Näsan var nästa dubbelt så stor som vanligt. Torkat blod skavde i näsborrarna. En blåröd bula satt mitt i pannan. Den sprängde när han kände på den med ett finger. Han blötte bomull i varmt vatten från kranen och baddade näsan. Bomullen färgades rosa och röda strimmor rann i vasken, ner mot avloppet. Han klev in i duschkabinen och i de varma vattenstrålarna började musklerna slappna av.

Efter duschen torkade Peder av sig och band handduken kring midjan. Han satte sig i skräddarställning på golvet i sitt pojkrum och tömde ut de båda speldosorna på golvet. Han petade på en av dem med pekfingret, tills de låg precis intill varandra, och tog sedan fram ett en bunt vita papper och la dem framför sig. På ett skrev han "Lars-Erik Wagner", på ett annat "XII" och på ett tredje "Kerstin Larsson". Han placerade arken i en triangel framför sig. *Hänger de ihop?* tänkte han. Speldosorna var tillverkade av Lars-Erik, Cecilias morfar. Cecilia visste att hennes morfar varit frimurare, medlem av en hemlig orden som gick under namnet XII, eller Riddarna av det Heliga Lammet. *Var passar Kerstin Larsson in?* Hon hade varit försvunnen i fem år, hos män i svarta kläder, där en hade kallat sig La Coeur. *Var det ordern som hållit henne gömd? Inte omöjligt.* Peder drog sitt fuktiga hår bakåt med ena handen. *Men vad gör speldosorna så speciella att de mördar folk för dem?*

	// Det här behöver kollas. Vad vet han redan? Vilka ledtrådar skall belysas? Är det redan uppenbara saker han tänker över?

Peder satt tyst och lyssnade på bruset av tankar. Han kände att svaret fanns framför näsan på honom, men varje gång han närmade sig gled det undan, likt rök. Han försökte värka fram det, tills det kröp i kroppen och han slog näven i golvet.

"Fan. Jag blir tokig. De har kanske rätt. Håller jag på att bli galen?"

Han kände sig svettig och tog av handduken. Han öppnade locket till sin laptop och placerade den i knät. Datorns aluminiumskal kändes svalt mot huden. Han plockade fram mejlet han fått från Jesper på Sydsvenskan och läste igenom de bifogade PDF-filerna om Lars-Erik. Han läste om rättegången om och om igen och försökte utläsa vad det var han åtalats för. *Hot mot rikets säkerhet -- på vilket sätt?* Han tog ett tomt papper och skrev "terrorism?" och la det bredvid Lars-Eriks namn. *Var han terrorist? En religiös fanatiker och självmordsbombare? Knappast troligt.* Han bet sig i underläppen och gick ut i hallen och hämtade den bärbara telefonen från basstationen på bordet utanför föräldrarnas sovrum. Han slog numret till nummerupplysningen och bad att bli kopplad till Malmö tingsrätt. När en kvinna svarade i andra ändan presenterade han sig och bad att få en kopia av domslutet från målet mot Lars-Erik Wagner, från den nittionde december 1983. Hon meddelade att han kunde hämta upp handlingarna i receptionen efter klockan femton redan nästa dag. Peder tackade och la på luren. Han ställde sig i fönstret ut mot gatan och lutade sig mot karmen. Det pirrade i magen. Han var nära nu, han kunde lukta det. Nere på gatan pekade en liten flicka på den nakna mannen i prästgårdens fönster. Hennes mamma gapade och drog flickan i armen, men slutade inte stirra.


### About town ###

Peder var på ett stålande humör resten av dagen. När han klätt sig gick han en promenad i byn. Det var mycket som hade förändrats sedan han flyttade därifrån. Bakom busstationen hade ICA fått en ny fasad och Systembolaget hade blivit en självplock. Nya lägenhetshus hade uppförts bakom biblioteket, där han hade lekt bland träd och buskar som barn. Peder fortsatte runt centrum och åt lunch på Gästis, gästgivargården som tycktes ha bytt ägare och rustats upp. Han satt vid ett fönsterbord och åt färsk pasta från Österlen, med bacon och rotfrukter. Han såg ut genom fönstret mot Citygross, som låg där AG Favör tidigare funnits. Efter lunch gick han in på en frisörsalong och klippte sig kort. Han handlade med sig en kasse mat på vägen och överraskade sin far med lammfärsbiffar med chili och koriander framför TV:n. De satt uppe sent och pratade. För ett par timmar tyckte Peder att allt kändes som förut -- som när han varit en liten pojke.


### Cecilia förvandlas till ett lamm ###

På natten drömde han om Cecilia. Hon kom emot honom -- naken -- i det gula skenet från stearinljus. Hennes bröstkorg höjde och sänkte sig när hon andades, höfterna svängde från sida till sida när hon gick. Hon kröp upp i sängen och satte sig gränsle över Peder. Han kupade sina händer över hennes bröst. Hon slöt sina ögon, böjde huvudet bakåt och bräkte. Hennes ansikte sprack i en linje från pannan, genom näsan och ner till hakan. Huden föll åt sidan och ett lammhuvud satt på axlarna istället för ett mänskligt huvud. Ullen var tovig av blod. Cecilia bräkte igen. Ögonen var svarta och mörkt blod rann ur hennes mun, ner över brösten och ut på Peders mage.

Peder vaknade med ett ryck. Han andades häftigt och en erektion spände i kalsongerna. Han la den tillrätta, vände sig om på sidan och somnade om.


### Fika med Cecilia i Lund ###

Drömmen var bara ett otydligt minne när han vaknade nästa morgon. Hans mobiltelefon vibrerade på nattduksbordet bredvid honom.

"Hallå?"

"Hej, Peder. Väckte jag dig?"

"Hallå, Cecilia." Peder gnuggade sig i ögonen. "Vad är klockan?"

"Nästan nio."

"Då är det dags att kliva upp i vilket fall."

Cecilia var tyst en stund i andra ändan. "Du", sa hon sedan. "Jag är på föreläsning i Lund i eftermiddag. Skall vi ses där istället?"

"Visst. Var?"

"Vad säger du om Lundagård?"

"Cafét? Det blir bra. Bara tanter som lyssnar."

"Då ses vi där. Jag måste sluta nu. Vi skall gå rond."

"Visst. Vi ses i kväll."

Han skulle just lägga på luren, när han kom på det. "Vänta, Cecilia. Hur dags?"

"Just det. Skall vi säga klockan fem?"

"Bra. Ha det bra till dess."

Peder steg upp, duschade och rakade sig. Han tillbringade förmiddagen med att läsa en bok från bokhyllan i vardagsrummet. Vid lunchtid tog han bussen in till Malmö och åt en långlunch på Konsthallen. Han tittade på utställningen fram till klockan tre, då han tog bussen till tingshuset och hämtade ett paket i receptionen. Den mörkhåriga kvinnan med glasögon log bakom disken när Peder räckte över kopieringsavgiften i kontanter. Han log tillbaka och gick, hoppade på bussen till Lund från Kungsplan och somnade innan de hade nått motorvägen. Han vaknade till när bussen stannade på ändstationen i Lund. Han promenerade genom centrum och var framme på Café Lundagård fem minuter över fem. Cecilia satt vid ett litet bord och väntade på honom.

"Hallå", sa Peder. "Ledsen att jag är sen."

Cecilia tittade upp från en bok. "Ingen fara", sa hon. "Jag har just kommit själv."

"Jag går och beställer kaffe", sa Peder. "Vill du ha något?"

"Nej, tack. Det är bra."

Peder gick ut till disken och beställde en slät kopp kaffe och en kanelbulle. Han fyllde själv kaffekoppen vid bryggaren och balanserade tillbaka allt till det lilla bordet, med paketet från tingshuset fastklämt under armen. Cecilia var inte kvar. Två äldre damer hade satt sig vid det lilla bordet istället. En av dem krängde av sig sin päls och hängde den över stolsryggen. Peder stod som fastfrusen med sin kaffekopp och sin bulle på ett fat. En av damerna mötte hans blick och log.

"Kan jag hjälpa dig med något?" frågade hon.

"Öh", sa Peder.

"Peder! Här."

Han vände sig om och fann Cecilia vid ett annat bord längre in i rummet. Han gick långsamt dit.

"Det kändes mer privat här", sa hon.

Peder ryckte på axlarna. "Ok."

Han råkade skvalpa ut lite kaffe precis när han ställde ner koppen på bordet. "Skit." Han såg sig om efter servetter, men såg inte till några. Istället ställde han fatet med bullen över den bruna pölen och la paketet bredvid.

"Vad är det där?" frågade Cecilia.

"En öppning, hoppas jag."

Han berättade hur han lusläst pressklippen som rapporterade om hans morfars gripande, om rättegången som följde och om att ingen hade angivit vad han egentligen anklagats för.

"Man döljer inte en sådan sak om det inte är något viktigt", sa Peder. "Riktigt viktigt. Det måste ha varit något enormt."

"Men vad?" Cecilia såg rakt in i hans ögon.

"Jag vet inte. Inte ännu. Men vi kan kanske ta reda på det."

Han slet av det bruna pappret från paketet. Inuti låg en ljusblå pappersmapp, kring en centimetertjock bunt pappersark. Peder vände upp det första bladet.

"Det här är domen från rättegången", sa Peder. "Domar är offentliga handlingar i det här landet. De måste lämna ut dem."

"Så, står det där vad han dömdes för?"

Peder skakade på huvudet. "Knappast. Om de hade offentliggjort den uppgiften här hade media plockat upp det för länge sedan. Men här står en annan sak."

Han vände upp nästa sida och vred mappen upp och ner så Cecilia kunde läsa.

"Här står namnen på domaren och alla nämndemännen."

Cecilia rynkade pannan.

"Dessa människor måste veta vad det handlar om. Någon av dem måste ju kunna berätta för oss", fortsatte Peder.

"Tror du?"

"Jag är journalist", sa Peder. "Det är mitt jobb att få människor att avslöja sina hemligheter. Jag är rätt bra på det." Han åt upp hela kanelbullen på en gång och slickade sig om fingrarna. "En sak har jag inte fattat. Hur hamnade du på avdelning 87? Hur träffade du Göran och Carsten?"

"Det var en ren slump. Först. Jag hade vikarierat en månad på psykoskliniken -- på avdelning 87 -- när Göran blev intagen. Efter två veckor berättade han vem han arbetat för, en ordern han kallade *Tolv*, samma orden som min morfar varit medlem av." Hon trummade med pekfingret på bordet. "Jag fastnade, blev fixerad. Jag blev besatt av att ta reda på vad som hänt min morfar."

"Du sa att din morfar dog på grund av den här ordern. Varför tror du det?"

"Det är vad min mamma säger. Mormor och morfars äktenskap höll på att gå i kras ungefär när jag föddes. Först grälade de jämt, sedan slutade de prata med varandra. Min mamma berättar att man kunde skära kylan mellan dem med kniv. Morfar hade alltid varit en religiös man, men nu blev han besatt, fundamentalistisk. Han började smyga ut om kvällarna, sa upp bekantskapen med gemensamma vänner och började umgås med män min mormor aldrig träffat tidigare. När hon tryckte upp honom mot väggen ville han först inte säga något, men efter ett tag kröp det fram att han gått med i en frimurarloge."

Pede drack ur det sista kaffet ur koppen och ställde den på fatet.

"Han var alltid frånvarande därhemma", fortsatte Cecilia. "Mamma berättar att han till sist nästan var osynlig. Sommaren när jag fyllde fem år flyttade han hemifrån -- lämnade min mormor. Han hade då blivit invald i en ordern inom frimureriets innersta krets -- Tolv. Mormor hade gett honom ett ultimatum: äktenskapet eller frimureriet. Han hade valt det senare."

Hon tittade ner i bordsskivan.

"Min mamma förlät honom aldrig. Åren efter separationen blev allt konstigare och konstigare. Han blev arrestera och dömd för ett brott ingen ville avslöja. Han sattes i fängelse och tog sitt liv. De påstod i alla fall att han tog sitt liv."

"Tror du inte på det?"

Cecilia skakade på huvudet.

"Varför?"

"Han var djupt religiös. Att ta sitt eget liv -- vilket liv som helst -- vore otänkbart. Det vore inte en del av den gudomliga planen." Hon fiskade upp nyckeln ur halslinningen. "Sommaren innan han dog skickade han den här till mig med ett brev, där han önskade mig en glad födelsedag. Han lät glad i brevet."

"Skall vi gå?" frågade Peder.

Cecilia nickade. De tog på sina ytterkläder och lämnade kafét.

"Du", sa Peder. "Du vill inte hänga med hem till mig och fortsätta prata?"

"Jag vet inte. Jag behöver komma isäng i tid i kväll."

"Bara en liten stund, då. Det behöver inte bli så sent."

"Ok. En liten stund."

De tog bussen mot Staffanstorp från hållplatsen utanför Grand Hotell. Cecilia satt tyst och såg ut genom fönstret hela vägen. Peder undrade vad han skulle göra med sina händer.

"Så det är här du är uppvuxen", sa Cecilia när de promenerade genom Staffanstorps centrum.

"Japp", sa Peder. "Född och uppvuxen."

"Hur var det?"

"Att växa upp här?" Han vägde sina ord. "Klaustrofobiskt. Inskränkt."

"Typisk småstad, låter det som."

Peder log.

"Gick du i skolan här också?"

"Upp till högstadiet. Gymnasiet gick jag i Lund, sedan pluggade jag journalistik i Stockholm."

"Men du flyttade tillbaka hit ner till Skåne sedan?"

"Jag bodde där uppe i några år, men det var inte min grej. För rörigt. Jag fick hjärtklappning varje gång jag gick ner i tunnelbanan. Människor överallt -- svärmande som kackerlackor." Han gjorde en grimas. "Malmö är en mer lagom storlek för mig."

Klockan var nästan sju när han öppnade dörren till prästgården och visade in Cecilia.

"Pappa?" ropade han. "Är du hemma?"

De tog av sina skor, hängde av sina jackor och gick in.

"Pappa?"

De hittade honom i vardagsrummet. Han låg med ansiktet neråt i soffan framför TV:n. En tom whiskyflaska stod på soffbordet, en tomt glas låg på golvet.

"Men, pappa för fan", sa Peder. Han ruskade honom.

Hans far grymtade till och rullade över på sidan. Ansiktet var högrött, andetagen tunga.

"Jag måste hjälpa honom upp till sängen", sa Peder till Cecilia.

"Behöver du hjälp?"

"Jag klarar det nog."

Han tog tag i faderns ena arm och drog upp honom till sittande, la hans ena arm över sin skuldra, tog ett stadigt tag i hans midja och lyfte upp honom till stående. Peder släpade sin far ut ur rummet, uppför trappan och la honom med kläderna på i sängen. Han vred runt honom i framstupa sidoläge för säkerhets skull.

När han kom ner igen satt Cecilia på en stol i köket. Han drog i tröjtyget för att vädra ut kroppsvärmen och få svetten under armhålorna att torka upp.

"Jag är ledsen att du behövde se det där. Han har bekymmer."

"Ingen fara. Hur är det med honom?"

"Han är full -- full som ett ägg", sa Peder. Han flinade till, men blev sedan allvarlig igen. "Inte så bra, tror jag. Han är en pastor med alkoholproblem."

"Det kan inte ha varit lätt att växa upp i ett sådant hem", sa Cecilia.

"Han har inte alltid varit så här. Han drack inte när jag var liten, vad jag kan minnas. Det började efter det här med mamma."

"Vad?"

"Hon stack -- försvann. För ett par år sedan." Han skakade på en vinlåda som stod på köksbänken. Det skvalpade lite i den. "Vill du ha lite vin?"

Cecilia nickade. "Försvann?" sa hon.

Peder tog ner två glas med fot från överskåpet och fyllde dem från tappen. Vinet löddrade i glasen. "Cabernet Sauvignon, husets röda." Han satte glasen på bordet.

"Vad då försvann, Peder?"

Han tog en klunk vin. Det smakade fruktigt, med en strävhet som dröjde sig kvar i gommen. "Hon bara försvann", sa han. "Farsan blev helt förstörd. Han efterlyste henne hos polisen, man letade högt och lågt, men hon förblev borta. Man fick inte upp några spår, ens."

"Bara sådär?"

"Bara sådär. Poof. Hon -- hon mådde inte så bra."

Cecilia sa inget, men såg honom i ögonen.

"Hon har alltid mått dåligt i perioder. Flera månader i sträck kunde hon stänga in sig i sovrummet, åt knappt. Sedan kunde hon vara som vanligt ett tag -- och så kunde det bli riktigt galet."

Han snurrade vinet i glaset.

"Hon kunde ha perioder när hon var uppe hela nätterna och höll på med sina saker. Hon skrek och skrävlade, hon köpte saker, mycket *skumma* saker. En gång handlade hon fyrtioåtta kristallvaser på krita. Farsan hade ett helsike med att lämna tillbaka allt och få pengarna tillbaka. För dem hon inte hade hunnit krossa, det vill säga."

"Var hon manodepressiv?"

"De påstod det. Pastorn med den galna hustrun. Tills döden skiljer dem åt."

"Fick hon ingen behandling?"

"Hon låg på sjukhus av och till, fick elbehandling vid något tillfälle. Men åren innan hon försvann tror jag inte hon träffade en läkare. Hon sa att det inte behövdes, att vi skulle hålla det inom familjen. Jag flyttade hemifrån så snart jag kunde för att slippa se eländet."

"Och så försvann hon?"

"Ja."

"Lever hon?"

"Jag vet inte. Om jag skall vara helt ärlig tror jag inte det. Farsan är övertygad om att hon lever någonstans därute -- om att hon kommer tillbaka."

Han tömde vinglaset och skakade på huvudet. "Nog med elände", sa han, reste sig och fyllde på sitt vinglas igen. Lådan började ta slut och han fick vrida och vända på den för att få ut det sista.

De pratade en stund till och böcker, film och till slut om religion.

"Som jag ser det", sa Peder, "har det begåtts så många fruktansvärda brott i gudars namn att man måste se religion i sig självt som något ondskefullt."

"Men det är ju människor, inte religionen, som har mördat och torterat."

"Men de har gjort det i skydd av religionen, ibland till och med för att religionen har påbjudit det."

"Om det inte hade varit religion så hade dt varit något annat", sa Cecilia. "Människor är djur. Vi slåss mot varandra för välståndet för vår lilla grupp. Det är bara så det är."

"Det finns en värre sida av religionen också", sa Peder. "Den ger människor en ursäkt för att sitta på sina händer medan världen är full av orättvisor. Istället för att göra något åt problemen säger man att det är Guds vilja. *Ske Guds vilja!* Religion förlamar förnuftet, förtvinar humanismen i oss alla."

Peder började känna sig tung i huvudet. Det stack och kittlade i överläppen. Cecilia såg på sitt armbandsur.

"Jag måste nog gå nu", sa hon. "Det är arbetsdag i morgon."

"Eller så kan du sova över", sa Peder.

Cecilia skakade på huvudet. "Jag tror inte det, Peder. Det har varit trevligt, men jag behöver åka hem nu."

Peder nickade. "Ok. Jag följer dig ut. Skall jag följa dig till busshållsplatsen?"

"Jag hittar nog."

"Ja, här är ju inte så stort." Han höll upp sin hand till avsked.

"Hej då, Peder. Vi kan väl höras?"

"Jag ringer", sa Peder och stängde ytterdörren efter henne.

På köksbordet stod Cecilias vinglas orört. Peder rynkade pannan och tömde sedan glaset själv i tre djupa klunkar. Det snurrade ordentligt i huvudet och han fick hålla sig i räcket när han gick uppför trappan till sitt sovrum. När han tog av sig byxorna svajade han till och satte sig på golvet med en duns. Han krånglade av sig strumporna och la sig på sängen i bara kalsongerna. Han dåsade bort. Alkoholen luckrade upp hans drömmar till osammanhängande bilder som fladdrade förbi. Han hörde inte sin far skrika längre ner i korridoren.


# Anita #

<!-- Peder söker efter nämndemän och finner Anita. Han hinner prata med henne innan hon dör i en brand. Han får reda på att allt handlar om en domedagsmaskin. -->
	
Nästa morgon hade Peder svårt att komma ur sängen. Huvudet kändes tungt och tungan torr. Klockan var åtta, himlen utanför var mulen. Nere i köket satt hans far med ett vinglas framför sig. Ögonen var rödsprängda, ansiktet var kritvitt och han darrade i hela kroppen.

"Pappa! Vad är det?"

Hans far stirrade toms framför sig och drack ur glaset i ett svep.

"Vad har hänt?" Peder la en hand på hans axel. "Pappa!"

Hans far ryckte till och såg upp på honom. "En mardröm", sa han. "Jag hade en mardröm."

"Det måste ha varit en sjukhelsikes mardröm", sa Peder. "Ska du verkligen dricka så här dags?"

Hans far svarade inte.

"Ska du inte till jobbet idag?"

"Jag har sjukanmält mig."

"Ah."

Peder fyllde ett glas under vattenkranen och drack med djupa klunkar. Det smakade en smula metalliskt, som om det stått stilla för länge i rören.

"Du, pappa, är vårt ADSL igång?"

Han far nickade. "Fast datorn är sönder. Den hänger upp sig varje gång jag startar den. Nicklas på jobbet har lovat titta på den, men det har inte blivit av ännu."

"Du borde skaffa en Mac, istället för Windows-skräpet du har nu."

Hans far suckade tungt. "Jag behöver gå och lägga mig -- behöver ta igen lite sömn." Han reste sig och gick uppför trappan.


### Peder söker efter nämndemän ###

Peder drack ett glas vatten till och letade rätt på en burk Panodil i skåpet över ugnen. Han svalde ner två stycken med sista slatten ur glaset och gick sedan upp på sitt rum och packade upp sin laptop, nätadapter och paketet från tingsrätten. Han bar in allt till faderns arbetsrum och pluggade in ethernetkabeln från faderns PC i sin egen dator. Han stirrade på det grå äpplet på skärmen, medan datorn startade och öppnade sedan webbläsaren och gick in på Eniro. Han vände upp listan över nämndemännen som varit med under Lars-Eriks rättegången och skrev det första namnet, Olof Svensson, i sökrutan. Det fanns trettioåtta män med det namnet i Skåne. Peder skrev ner namnet och antalet på en bit papper, sedan sökte han på nästa namn och nästa igen, tills han hade en komplett lista. Efter det gick han ner till köket igen och satte igång kaffebryggaren. Han stod i fönstret och såg på småfåglarna som byggde bo i buskarna tills den bubblat färdigt. Då hällde han upp en kopp, slog i lite mjölk och återvände upp till datorn.

Han valde ut de tre namn tycktes vara ovanligast i Skåne: Greta Jansson, Agneta Persson och Kent Hansson. Han sökte på Gretas namn igen, hämtade den bärbara telefonen och började ringa telefonnumren i träfflistan.

En halvtimme senare hade han pratat med alla Greta Jansson i Skåne, utom en. Den sista kvinnan på listan var inte längre i livet, fick han reda på av änkemannen. Ingen av dessa kvinnor ville kännas vid att de arbetat som nämndeman vid Malmö tingsrätt. Peder tog en bensträckare. Örat kändes varmt och svettigt.

När han satte sig igen tog han itu med namn nummer två på sin lista: Agneta Persson. Först pratade han med en pensionerad sjuksköterska, sedan med en sekreterare. Han hade inte stötte tur med de nästa tre kvinnorna på listan, men den sjunde Agneta var annorlunda. Han kände det direkt i magen.

"Hallå?" sa det i luren.

"God morgon", sa Peder. "Talar jag med Agneta Persson?"

"Vem undrar", sa en raspig kvinnoröst.

"Jag heter Peder Abrahamsson. Jag arbetar för Sydsvenskan."

Det blev tyst en stund på andra sidan. "Ja, detta är Agneta. Vad kan jag göra för dig?"

Pirret i Peders mage växte i styrka. "Jag hållet på att skriva om rättegången mot Lars-Erik Wagner, som hölls 1983", sa han. "En av nämndemännen vid den rättegången hette Agneta Persson. Är det möjligen du?"

Det blev tyst i luren igen.

"Jag kan inte diskutera det målet med dig", sa Agneta sedan.

"Jag skulle vilja träffa dig i vilket fall."

"Jag beklagar. Jag har inget att säga dig. Adjö."

Det klickade till och samtalet bröts. Peder bet sig i underläppen och la ner telefonen på bordet. "Nu har jag dig", sa han tyst för sig själv.

Han skrev ner adressen i sin svarta anteckningsbok, sprang nerför trappan och tog på sina skor och sin jacka. Han tog bilnyckeln ur sin fars jackficka och sprang ut genom dörren, men stannade på nedersta trappsteget. Gårdsplanen var tom. Det tog honom en stund att komma ihåg vad som hänt med bilen.

"Helvete", sa han, gick uppför trappan igen och la tillbaka nyckeln och började gå mot busshållsplatsen.


### Hos Anita ###

I en liten villaträdgård på Limhamn låg en gråhårig kvinna på knä och rensade ogräs i rabatten ut mot gatan. Jorden var fortfarande fuktig och lucker efter vintern och det gick lätt att dra upp maskrosorna med bara händerna. Hon flyttade sitt sittunderlag i sidled och följde efter själv.

"Agneta Persson?"

Kvinnan tittade upp. På gatan stod en ung man, med rufsigt blont hår. Hon såg på den skrynkliga t-shirten under skinnjackan och på de smutsiga jeansen, vände bort ansiktet och fnös. 

"Vem frågar?" sa hon sedan och reste sig mödosamt upp på fötter.

"Peder Abrahamsson. Vi pratades vid per telefon för en stund sedan."

Agneta suckade ljudligt. "Jag trodde jag gjorde det klart för dig att jag inte har något att säga", sa hon och drog av sig de gröna trädgårdshandskarna.

"Ja, du sa det", sa Peder. "Men jag ville ge dig en chans att ändra dig."

"Ändra mig? Varför skulle jag ändra mig?"

"Jag har bevis för att Lars-Erik Wagner blev offer för ett justitiemord den där december 1983. Jag tänker spränga fallet vidöppet. Jag kommer skriva att jag gett dig chansen att kommentera det som hänt, men att du vägrade."

"Vad skulle det ha för betydelse?" frågade Agneta.

"Tja, det skulle se ut som du hade något att dölja, tror du inte det? Som om du varit delaktig i detta rättsövergrepp."

Hon betraktade honom över kanten av sina glasögon. "Det är ju löjligt. Jag har inget att dölja."

"Så prata med mig", sa Peder.

Hon skakade på huvudet. "Jag vill inte ha mitt namn i tidningen. Varför just jag? Vi var flera nämndemän vid den rättegången -- prata med någon av de andra."

"Jag kommer försöka spåra även de andra, men nu pratar vi om dig. Jag ger dig chansen att berätta vad du vet. Om du gör det lovar jag dig anonymitet -- jag lovar dig sekretess."

Hon rynkade pannan, böjde sig ner och lyfte upp nätkorgen med ogräs. "Det där låter som utpressning."

"Det är din tolkning. Jag ger dig ett erbjudande."

"Du kommer inte ge dig, eller hur? Kom med här", sa hon.

Peder gick in genom den lilla järngrinden och följde med runt knuten på enplansvillan i brunt tegel. Agneta satte ner korgen på baksidan, tog en kratta som stått lutad mot väggen och började räfsa ihop löven som täckte gräsmattan.

"Vad vill du veta?"

Peder satte sig i en trädgårdsstol av vit plast. En liten vattenpöl sögs upp av hans byxor och trängde in till hans hud. "Jag har läst domen från rättegången och jag har läst pressbevakningen från tiden i fråga. En sak sticker mig i ögonen."

"Ja?"

"Jag har förstått att han dömdes till livstids fängelse för hot mot rikets säkerhet, men ingenstans framgår det vad han gjort."

Agneta föste in en liten lovhög under en stor magnolia.

"Man tog beslutet att inte offentliggöra den informationen", sa hon.

"Varför?"

"För att inte skapa panik. Det var ett beslut taget på regeringsnivå."

"Men du vet vad det rörde sig om?"

"Ja, men vi som var med är förhindrade att säga något."

"Annars?"

"Annars gör vi oss skyldiga till sekretessbrott. Uppgiften är hemligstämplad. Det är ett allvarligt brott att röja hemligstämplad information, det vet du."

"Vilket skitsnack", sa Peder. "Vad hände med offentlighetsprincipen?"

"Du vet lika väl som jag att det finns undantag", sa Agneta. Hon torkade svetten från pannan med baksidan av handen.

"Vad kan vara så hemligt att du inte kan yppa det så här tjugosex år senare?"

Agneta log snett och såg sig omkring. "Följ med in."

Peder reste sig och följde efter henne runt huset till framsidan och in genom ytterdörren. Han tog av skorna på hallmattan, men behöll jackan på. Huset var litet och mörkt, med tjocka heltäckningsmattor på golven. Oljemålningar och dekorerade porslinstallrikar täckte väggarna. De slog sig ner vid ett gulnat furubord i köket.

"Kaffe?"

"Tack, gärna."

Peder satt tyst medan Agneta fyllde kaffebryggaren och satte igång den. När den bubblat färdigt fyllde hon två porslinskoppar på fat och ställde dem på bordet.

"Socker?"

"Nej, tack. Gärna mjölk."

"Mjölk har jag tyvärr inte", sa Agneta. "Laktosintolerant."

"Då blir det utmärkt så här."

Hon slog sig ner mittemot honom och blåste i sin kopp. "Du får absolut inte avslöja varifrån du fått den här informationen", sa hon.

Peder nickade.

"I början av 1983 fick polisen ett anonymt tips om att en container med farligt innehåll smugglats in i landet och hamnat i Malmö."

"En container?"

Agneta nickade och smuttade på sin kopp. "Polisen följde upp spåret. De hittade verkligen en container i frihamnen, en container som saknade giltig dokumentation. Ingen på hamnkontoret visste varifrån den kommit."

"Vad var det i den?"

"När konstaplarna brutit upp låset och klivit in i den fann de ingenting. Den var tom."

"Tom? Var det en bluff?"

Agneta log. "Det var vad man trodde, men en vecka senare bled de båda poliserna som undersökt containern dåliga. Man förde dem till sjukhus. Först begrep läkarna inte vad det rörde sig om, men det blev snart uppenbart." Hon tog en mun kaffe till. "Strålsjuka. De hade blivit förgiftade av radioaktivitet."

Peder lutade sig bakåt i stolen. "Åh, fan."

Agneta grimaserade. "Efter ett omfattande spaningsarbete fick polisen nys om en polskregistrerad båt som trafikerat skärgården veckan innan containerfyndet. Man grep besättningen i svenskt farvatten. Under förhör bekände kaptenen att de smugglat plutonium -- stora mängder radioaktivt plutonium. Och något annat."

Hon rynkade pannan och knep sig om näsroten. "Vad kallades det för?" Hon öppnade ögonen och såg på Peder. "Kobolt."

"Kobolt?"

"Ja. Den polska kaptenen berättade att de framför allt smugglat kobolt -- över 600 ton."

Peder visslade till. "Var får man tag på sådana mängder?"

"Östeuropa, tidigt åttiotal. Hade man bara pengar, så."

"Så någon hade smugglar in radioaktivt plutionium och en massa kobolt. Varför?"

"Är det inte uppenbart?"

Peder tänkte efter, han rynkade pannan och bet sig i läppen. Så spärrade han upp ögonen. "Fy fan, du menar inte..." Han drog handen över ansiktet. "Du menar att någon tillverkade kärnvapen? Här i Sverige?"

Agneta ryckte på axlarna. "Det var den slutsatsen säkerhetspolisen drog. Det var det man inte ville skulle läcka ut. Man gjorde bedömningen att uppgiften skulle skapa nationell panik."

"Men var kommer Lars-Erik in?"

"Kaptenen gav polisen att namn på sin uppdragsgivare -- han namngav Lars-Erik Wagner."

"Lars-Erik var fysiker."

"Just det", sa Agneta.

"Men vad hade han för motiv till att tillverka en atombomb?" sa Peder.

"Det fick man aldrig klarhet i. Lars-Erik erkände aldrig. Han avslöjade aldrig vart plutoniumet och kobolten blivit av."

"Så man hittade det aldrig?"

"Nej. Nu har det som sagt gått tjugosex år. Man kan nog anta att han aldrig hann bygga bomben. Du kan tro att jag sov oroligt de första åren."

"En atombomb", sa Peder igen,

"Tekniskt sett kallade experterna det för en koboltbomb."

Peder antecknade i sin svarta bok. Han hade inte rört kaffet och nu var det kallt. Han drack ur koppen ändå och grimaserade av beskan.

"Tack", sa han. "Tack för att du var modig nog att berätta."

"Inte ett ord om mig, hör du det?" Agneta spände ögonen i honom.

"Du har mitt ord."

Agneta visade honom till dörren och Peder lyfte handen till avsked när han gick ut genom grinden till gatan och vidare upp mot busshållsplatsen. En koltrast sjöng i ett träd medan han väntade på bussen. *Koboltbomb*, tänkte han. *Varför känner jag igen det?* När bussen stannade med ett väsande framför honom kom han på det. *Doctor Strangelove, av Kubrik.* Peder stoppade handen innanför jackan för att ta fram anteckningsboken, men fickan var tom. Han suckade och började gå tillbaka mot Agnetas villa. Bussen väste till igen och svängde ut från trottoaren bakom honom och accelererade upp längs vägen.

Peder ringde på dörrklockan och väntade, men ingen kom och öppnade. Han gick ett varv runt huset utan att se någon och kom tillbaka till ytterdörren. När han tryckte ner handtaget gled dörren upp.

"Hallå?" ropade han. "Agneta? Det är Peder igen. Jag glömde min anteckningsbok."

Det var tyst i huset. En klocka tickade inifrån vardagsrummet.

"Hallå?"

Han sparkade av sig skorna i tamburen och fortsatte in i köket. Anita satt i kökssoffan, med armar och panna vilande mot bordsskivan.

"Anita, jag..." Peder hejdade sig. Något blött trängde genom tyget i hans strumpor och han såg ner mot sina fötter. Han stod i en pöl av blod, en pöl som bredde ut sig från köksbordet.

"Åh, helvete."

Peder tog ett par steg mot bordet, tog tag i Anitas axel och välte henne bakåt mot ryggstödet. Hon var livlös, huvudet krängde från sida till sida. På halsen gapade ett sår från käkvinkel till käkvinkel. Det öppnade och slöt sig om vartannat, när Peder rörde hennes huvud. Rosa skum bubblade över sårkanterna, hennes kläder var rödfärgade. Peder kände en isande kyla i magen, fingrarna lydde knappt. Hans andedräkt var som vit rök.

På bordet vid Anitas högra hand låg ett blodfläckat pappersark. Hon höll en blyertspenna i handen. På pappret stod en mening skriven med darriga versaler:

> SKA VI LEKA?

Det gick runt i Peders huvud och han mådde illa. Han backade från bordet, halkade och satte sig ner i blodet. Det klibbade mot hans lår och händer. Stödd mot en köksstol tog han sig upp på fötter. En kväljande stank av bränd plast trängde in i köket. Han följde stanken ut i hallen och vidare mot vardagsrummet. När han öppnade dörren flammade en eld upp mitt på den bruna heltäckningsmattan. Syret i luften fick den att flämta till innan den exploderade ut över mattan med en knall. Fönstren i vardagsrummet splittrades ut över gården. Peder kastades baklänges när hettan slog emot honom. Han kröp ut mot hallen, tog sina skor och sprang halvböjd ut genom ytterdörren. Svart rök vällde ut genom husets fönster. Förbipasserande människor på gatan pekade och stirrade med gapande munnar. En kvinna Pekade på Peder och skrek. Han tittade ner och såg att han var täckt av blod.

Peder tog på sina skor, hoppade över staketet och började går därifrån. Han kastade en blick över axeln mot Anitas hus. Det var helt övertänt nu, en tjock rökplym steg mot himmeln. Sirener lät i fjärran. Folksamlingen stod kvar på gatan. Bakom dem såg Peder en mörk gestalt, en man i hatt och svarta kläder, som stod vänd mot honom. Mannens ansikte låg i skugga. Han lyfte en hand och vinkade. Peder skyndade på stegen. När han såg sig över axeln igen stod den mörka gestalten mitt i gatan, knappt fem meter bort. Den ropade till honom, med raspig röst.

"Peder. Peeeder. Vill du inte leka?"

Peder ökade hastigheten och började springa allt vad han förmådde. Det sved i bröstet, vaderna värkte. Han sprang så länge han orkade och när det inte gick mer ställde han sig framåtböjd, med händerna mot knäna. Hjärtat bankade och det susade i öronen. Han andades så häftigt att det stack i fingrarna. Han rätade på sig och såg sig om. Den mörka gestalten var borta. Haltande började Peder gå igen, med ena handen tryckt mot flanken.

När han rundade hörnet kom en polisbil körande. Peder vände ner blicken och såg åt sidan. Polisbilen passerade honom, men stannade sedan. Det klickade till när den la i backen.

"Du, där", sa en kvinnlig polis från förarplatsen. "Hur är det med dig?"

Peder såg på sina blodiga händer.

"Hallå? Hör du vad jag säger? Vad har hänt?"

Polisbilen stannade vid trottoarkanten framför Peder. Låset i dörren klickade till. Peder snurrade runt och började springa igen.

"Men va fan!" sa den kvinnliga polisen när hon tryckte upp bildörren, hoppade ur och började springa efter. Hennes partner var inte långt efter.

Peder sprang allt vad benen höll. Blodsmak vällde fram i munnen. Han sneglade över axeln men jämna mellanrum. Han var trött, poliserna tog in på honom. Peder saxade över en låg häck och in i en villaträdgård. Skymd av ett förråd rullade han in under en presenning, som täckte en grupp utemöbler. Ett par sekunder senare kom poliserna runt förrådet och stannade. Peder låg blickstilla och försökte kväva ljuden av sin andning.

"Såg du åt vilket håll han sprang", sa den kvinnliga polisen.

"Nej, sorry", sa hennes manliga partner.

"Vad fan var det där för något? Det såg ju ut som han var helt nerblodad."

"Jo, det såg ut så. Ska vi ringa på förstärkning?"

Det var tyst en stund. Det var lerigt under presenningen, marken sluttade svagt och Peder märkte att han gled ut mot gräsmattan. Han tryckte hälar och armbågar i marken för att hålla sig kvar.

"Äh", sa den kvinnliga polisen. "Det är inte lönt. Han är långt härifrån vid det laget. Vi ringer in det, bara."

Det klickade till och en radio kastrade. Den manliga polisen beskrev vad som hänt för sitt yttre befäl och sedan gick de därifrån. Peder låg kvar en stund till i sitt gömställe innan han vågade rulla ut. Han låg på rygg och stirrade upp mot den klarblå himmeln. Solen värmde mot ansiktet. Han reste sig upp på fötter och började gå ut mot vägen. Dold bakom en buske såg han polisbilen köra iväg, innan han hoppade över häcken och började gå längs trottoaren mot busshållsplatsen.


### Bussen hem ###

Busschauffören stirrade på honom när Peder klev på och la fram en tjuga.

"Som du ser ut kan du inte sitta i något säte", sa han och gav honom en femma i växel.

"Jag står väl då", sa Peder.

En flicka i sjuårsåldern stirrade på honom med öppen mun hela vägen till Värnhemstorget. Peder fick anstränga sig för att inte stirra tillbaka. Han väntade en kvart på regionsbussen mot Staffanstorp. Uteliggarna i busskuren intill pekade mot honom och en man med långt hår och skägg vinglade fram till honom och erbjöd honom en starköl på burk. Peder skakade på huvudet.

"Hur är det fatt?" frågade chauffören när Peder klev upp för trappan.

"Ramlat", sa Peder. "Jag lovar att sitta på den här." Han höll upp ett nummer av Metro.

Chauffören nickade kort och stängde dörrarna.

Peder promenerade hem från busstorget i Staffanstorp. När han drog igen ytterdörren bakom sig hörde han sin fars röst.

"Peder? Peder, var har du varit?"

Peder svarade inte. Han tog av sin leriga skinnjacka och sina skor. Hans far kom ut i tamburen. En bok föll ur hans händer och slog i golvet med en duns.

"Herre min skapare, vad är det som har hänt?"

"Ingenting", sa Peder och gick förbi honom och uppför trappan. "Jag har ramlat."

Hans far stod kvar och såg efter honom. Peder gick in på sitt rum och stängde dörren efter sig. Han drog ner persiennerna och drog för gardinerna, sedan sjönk han ner på golvet med ryggen mot väggen. Han skakade i hela kroppen, tårar vällde upp i ögonen. Illamåendet steg och sjönk i magen, det stack i fingrar och läppar. Peder var livrädd.


# Samuel och nycklarna #

<!-- Den allvetande berättar en historia om Samuel. Peder får ett tips om vad speldosorna kan tänkas vara. Han fixar utrustning till ett andra inbrott i logen. -->

"Kan du beskriva honom?"

Mannen som kallades den allvetande satt med korslagda ben på sin hög av kartong och rörde i elden med sin pinne. Ljuset från elden lyste upp de snirklande mönstren i hans ansikte.

"Han var mörk", sa Peder. "Svart. Som en skugga. Som han var en siluett, utskuren ur verkligheten."

"Hmmm." Den allvetande lyfte pinnen ur elden och la ner den på asfalten. Den glödde orange.

"Hans ansikte ligger alltid i skugga", fortsatte Peder. "Hur han än står faller aldrig solen på hans ansikte."

Den allvetande såg ner på sina händer. En mössa täckte hans grålockiga hår och skymde en del av pannan. Han såg bekymrad ut. "Jag har sett en man som den du beskriver, men det är länge sedan. Flera hundra år sedan." 

Han stirrade in i den falnande elden. Dagen började gry i öster och horisonten lyste i rosa.

"1346 var jag i staden Kaffa, på Krim. På den tiden var det en viktig knutpunkt för handeln till Europa. Kaffa var belägrad av en mongolisk här. Staden var panikslagen, det fanns inget sätt att undkomma. Alla reträtter var avskurna. Mat och vatten började ta slut. Så en tidig morgon bröt ett av fiendeskeppen formationen, drev in mot land och kapsejsade mot klipporna. Nästa dag bröt tre skepp in mot klipporna, dagen efter det ytterligare fem skepp."

"Varför?" sa Peder.

"Pesten", sa den allvetande. "Pesten hade brutit ut bland mongolskeppen. Inom två veckor hade nästan alla fiendesoldater insjuknat. Folket i Kaffa jublade, fienden var besegrad."

Det pirrade i Peders ena ben och han bytte ställning.

"Mongolernas anförare Jamberg lämnade emellertid en liten avskedspresent. I tredje veckan slungade la han ett pestsmittat lik i katapulten och slunga det över muren till Kaffa. Köpmännen fick panik, inom ett par dagar hade hamnens alla skepp flytt -- spritts till Europas alla hörn -- och de hade tagit pesten med sig."

"Digerdöden", sa Peder.

"Digerdöden. Den spred sig som en löpeld över kontinenten."

"Men var kommer den svartklädda mannen in?"

"Det gick ett ryckte om att det inte var Jamberg som fick idén att slunga liket in i staden. Det sägs att han hade en rådgivare -- en man klädd i svart -- vars ansikte alltid låg i skugga."

"Hade han ett namn?"

Den allvetande skakade på huvudet. "Inget säkert, men det berättas att han gick under namnet *Samil*. Jag har inte hört om honom sedan dess. Inte förrän nu."

Peder rufsade till sitt hår. "Men det är ju över sexhundra år sedan. Det kan väl inte gärna vara samma person?"

"Inte? Jag är inte den enda som vandrat runt på jorden i eviga tider."

"Det är en smula magstarkt", sa Peder. Han satte hakan mot sina uppdragna knän.

"Jag vet inte säkert vem -- eller vad -- han är", sa den allvetande, "Men du gör klokt i att hålla dig undan honom."

"Jag vet inte om jag kan", sa Peder. "Det verkar som han är efter mig."

Den allvetande var tyst en stund. "I sådant fall hoppas jag att det inte är samma person vi pratar om. Dagen börjar gry, Peder. Det är dags för mig att ge mig av."

"En sak till bara", sa Peder. Han drog upp skinnpungen ur jackans innerficka och hällde ut innehållet i handflatan. "Det här är speldosorna."

Den allvetande tog en dosa i var hand och synade dem.

"Har ni fått dem att spela?"

"Ja, men de spelar ingen melodi vi kan känna igen."

"Somliga saker är menade att vara tillsammans." Han gav tillbaka speldosorna till Peder. "Har ni provat att låta dem spela samtidigt?"

Peder rynkade pannan. "Samtidigt?"

"Ingenting är nytt under solen", sa den allvetande. "År 1713 lät Ludvig XIV sina ingenjörer konstruera en hemlig kammare under spegelsalen på slottet i Versailles. Låset till kammaren öppnades inte med en vanlig nyckel, utan med tre speldosor, som var tvungna att spela tillsammans. Ludvig lämnade en speldosa till barnbarnsbarn, en till sin hustru och en till sin favoritälskarinna."

Peder såg på speldosorna i sin hand. En sol och en stjärna av mässing glimmade i morgonljuset.

"Nu är det dags, Peder." Han rörde om i der rykande oljefatet. Lågorna hade slocknat. Vit aska virvlade omkring och landade på asfalten.

### Peder berättar hur det hänger ihop ###

Peder körde hem genom den begynnande morgontrafiken. Solen var en orange skiva i backspegeln och reflexerna tvingade honom att kisa. Huset var tyst när han klev in genom ytterdörren. Han sparkade av sig skorna och sprang uppför trappan med jackan på. På sitt rum tog han ett tomt pappersark och skrev "speldosor = nyckel. Nyckel till vad?" Han tejpade upp arket på väggen, mitt i klungan av dem som redan satt där. Han tog ett steg tillbaka och studerade vad han skrivit. Det kändes som om något ville ut, som om sambandet låg på tungan. Han rynkade pannan och vandrade av och an i rummet.

Mitt i en rörelse frös han till. Något bubblade upp genom hans medvetande -- något flyktigt, utan tydlig form. Han öppnade sovrumsfönstret och lät den svala morgonluften skölja in över honom. Tanken fick form och han såg.

"Åh, fy fan", sa han. "Fy fan."

Han rufsade sig i håret och såg sig om. Väckarklockan på nattduksbordet visade på halv sex. Han öppnade locket till sin laptop och skickade ännu ett mejl till Jesper på tidningen, sedan vandrade han omkring i cirklar i ytterligare en timme innan han ringde Cecilia.

"Du måste komma direkt."

"Vem är det här?" sa Cecilia. Hon lät sömnig.

"Peder. Det är Peder."

"Peder? Vad är klockan?"

"Det är tidigt", sa Peder. "Men du måste komma med en gång. Jag har kommit på det."

"Kommit på vad?"

"Hur allt hänger ihop. Kom nu."

"Peder, det är arbetsdag. Jag ska vara på sjuhuset om -- om en och en halv timme."

"Kan du inte sjuka dig?"

Det var tyst en stund i luren. "Ok", sa Cecilia sedan. "Ok, jag kommer. Jag är i Staffanstorp om två timmar."

Peder la på. Det spratt i musklerna och han hade svårt att vara stilla. Han gick ner till köket och kastade i sig två brödskivor med smör och en mugg kaffe. Sedan kollade han sin epost var femte minut, tills ett svar från Jesper dök upp i inkorgen. Han begravde sig i bifogade PDF-filer tills det ringde på dörren.

Hans far satt vid köksbordet och drack kaffe när Peder kom nerför trappan.

"Ska du inte öppna?" sa Peder.

"Har det knackat?"

Peder skakade på huvudet och öppnade ytterdörren själv. Cecilia stod på trappan utanför, med håret utslaget. Hon hade solen i ryggen och hennes konturer glödde i morgonljuset. *En gloria*, tänkte Peder. *Det ser ut som hon har en gloria.*

"Kom in", sa han.

Cecilia log och följde efter. Hon tog av skorna och gick med honom uppför trappan och in på hans rum.

"Vem var det?" frågade Peders far när de passerade.

"Cecilia", sa Peder.

"Vem?"

"Cecilia."

Cecilia satte sig på Peders säng och tog av sig jackan.

"Så, vad är det du kommit på?" sa hon.

Peder berättade vad den allvetande sagt om speldosorna. Han pekade på pappersarken på väggen och läste högt. "Tolv, domedagsmaskin, profetia -- och speldosor. Tänk om", sa han. "Tänk om din morfar byggt en domedagsmaskin på uppdrag av Riddarna av den heliga lammet -- en maskin avsedd att utplåna hela mänskligheten?"

Cecilia rynkade pannan. "Men varför?"

"Profetian", sa Peder och pekade mot väggen igen. "Profetian från flickan utan navel. Det sista slaget mellan himmel och helvete, en kamp som himmeln förlorar."

"Men det är ju bara en vanföreställning hos en schizofren kvinna."

"Det spelar ingen roll vad du och jag tycker", sa Peder. "Det viktiga är vad Riddarna av det heliga lammet tror. Jag är övertygad om att de hållet profetian för sann och att de har vidtagit åtgärder. Jag tror att de har satt en plan i verket för att rädda människorna."

"Genom att spränga jorden i luften?"

"Tänk efter", sa Peder. "Hellre än att låta jorden falla i fiendens händer väljer de att förstöra den."

Cecilia satt tyst.

"Din morfar var fysiker", fortsatte Peder. "Jag tror han rekryterades för att bygga en domedagsmaskin -- en koboltbomb som skulle täcka planeten med radioaktivt nedfall, som förgör allt liv."

"Det här är för mycket", sa Cecilia och skakade på huvudet.

"Jag vet", sa Peder. "Det är otänkbart. Just därför tror jag det är sant."

"Men speldosorna -- nycklar till vad då?"

"Jag är förstås inte säker", sa Peder. "Men jag tror de låser upp dörrarna till var nu bomben är gömd."

"Du tror alltså att domedagsmaskinen blev byggd? Att min morfar faktiskt byggde klart den?" sa Cecilia.

"Polisen hittade aldrig plutoniumet, eller kobolten. Åtminstone två personer har dött på grund av de här." Han pekade på speldosorna. "Det är helt klart att något stort står på spel -- någon är beredd att gå väldigt långt för att hålla detta dolt. Den enda anledning jag kan komma på är att maskinen existerar. Riddarna av det heliga lammet vill förhindra att den hittas, innan den fullföljt sin uppgift."

"Men", sa Cecilia. "Profetian säger att det sista slaget skall stå 2009, nu i år. Det är ju nu."

Peder nickade. "Den nionde dagen av den nionde månaden av det nionde året av det andra århundradet. Nu i september. Om radioaktivt nerfall skall hinna ta livet av mänskligheten måste bomben explodera ett tag innan dess. Vi har bråttom."

"Vi måste gå till polisen."

Peder skakade på huvudet. "Tror du att det finns någon som helst möjlighet att de skulle tro på mig?"

Cecilia slöt ögonen och skakade på huvudet. "Nej. Det är för otroligt."

"Precis. Det här är upp till oss."

Cecilia lutade sig bakåt mot väggen. Hon såg blek ut, som om allt blod försvunnit från ansiktet.

"Så vad gör vi nu?" sa hon.

"Vi måste hitta domedagsmaskinen och vi måste hitta den snart. Vi måste stoppa den innan det är för sent."

"Men den tredje speldosan", sa Cecilia. "Även om vi hittar bomben har vi inte den tredje speldosan. Vi saknar fortfarande *månen*."

"Kommer du ihåg att du berättade om en speldosa du fick i födelsedagspresent av din morfar?" sa Peder.

"Ja, men den finns ju inte mer."

"Kanske, kanske inte." Peder öppnade locket till sin laptop och vände skärmen mot Cecilia. En inscannad tidningsartikel från 1986 berättade om en villabrand, som lämnat en ensamstående mor och två barn hemslösa.

"Vårt hus", sa Cecilia.

"Läs sista stycket", sa Peder.

"'Omständigheter i den tekniska undersökningen gör att polisen rubricerar det som mordbrand.' Jag fattar inte."

"Någon satte eld på ert hus."

"Varför?"

"Varför vill man bränna ner ett hus?"

"För att ta livet av någon?"

"Eller för att dölja något annat -- ett inbrott, till exempel."

"Du menat att någon bröt sig in i vårt hus, stal speldosan och sedan satte fyr på alltihop?"

"Är det för långsökt?" sa Peder.

Cecilia ryckte på axlarna. "I vanliga fall, men det här verkar inte vara ett vanligt fall."

"Precis", sa Peder. "Med tanke på allt som hänt hittills tror jag inte på slumpen längre. Jag tror att den tredje speldosan finns kvar och jag tror att det är Riddarna av det heliga lammet som har stulit den."

"Har du någon idé om var den finns, då?"

"På ett säkert ställe. Jag tror jag vet var." Han berättade om säkerhetsdörren han sett i frimurarlogen på Fridhem. "Jag kan slå vad om att speldosan finns där."

"Men", sa Cecilia. "Även om vi hittar den sista speldosan vet vi fortfarande inte var bomben är gömd."

"Nej", sa Peder. "Inte ännu, men vi tar en sak i taget."

Cecilia ställde sig upp och slätade ut byxorna.

"Ok, så vad är nästa steg?"

"Jag behöver fundera ut ett sätt att forcera säkerhetsdörren", sa Peder. "Jag har en kontakt jag skall ringa."

"Hör du av dig sedan? Jag behöver sticka in till jobbet."

"Ska du till jobbet?"

"Ja. Jag ringde och sa att jag skulle bli sen. Jag sa att jag hade ett läckande rör och att jag behövde vänta på en rörmokare."

"Ah. Jag ringer så fort jag vet mer."

Cecilia sa hej då och gick iväg mot busstationen. Peder stod i fönstret och såg henne försvinna runt husknuten. Då skevade han persiennerna och letade fram ett telefonnummer ur mobiltelefonens adressbok. Det svarade på femte signalen.

"Hallå?" sa en mansröst i andra änden.

"Hej, det är Peder. Peder Abrahamsson på Sydsvenskan."

Det var tyst en stund. "Peder. Det var länge sedan."

"Jag behöver en tjänst."

"Det brukar låta så. Vad för tjänst?"

"Jag behöver hjälp med att öppna ett lås."

Det blev tyst igen. "Ok, Peder", sa rösten sedan. "Jag gör vad jag kan. Eposta mig så mycket detaljer du har om låset. Du har min Gmail-adress?"

"Ja."

"Skicka det nu, så ses vi i kväll. Tjugo-noll-noll, på Bullens i Malmö."

"Tack."

"Tacka inte än", sa mannen i andra ändan och bröt samtalet.

Peder satte sig vid sin dator och surfade runt på olika låstillverkares webbsidor, tills han hittade ett lås som påminde om det han sett på Fridhem. Han skickade länken, med en kort beskrivning av låset ur minnet till sin kontakt. Huvudet kändes dovt igen. *Kanske har jag en hjärntumör*, tänkte Peder medan han gick på toaletten och kissade och drack vatten från kranen. Han klädde av sig och kröp ner i sängen. Det tog inte många minuter innan han hade somnat.


### Boris ###

Ljudet strilade in mellan persiennerna när Peder vaknade. Klockan hade hunnit bli tre på eftermiddagen och han vinglade nerför trappan och ut i köket, där han drack en halv liter mjölk direkt ur paketet och startade kaffebryggaren. Han bredde några mackor, la på ostskivor och satte sig och åt vid bordet, medan kaffet rann ner i glaskannan. Han borstade brödsmulorna från bordet, ner i sin handflata och slängde dem i vasken. Han drack två muggar kaffe med mjölk stående vid diskbänken och gick sedan och duschade och klädde sig. Utomhus var det en ljummen dag med tunna molnslöjor över himmeln. Peder lämnade jackan öppen och tog en promenad runt byn.

Han funderade över var Cecilias morfar hade gömt domedagsmaskinen. *En bomb av den kalibern måste var enorm. Var döljer man en sådan? Fanns den också i logen på Fridhem? I källaren? Fast jag såg ingen källaringång. Vilket förstås inte säger någonting. Om den finns där lär de ha dolt ingången.* Han skakade huvudet när han gick. Det verkade osannolikt. Polisen måste ha sökt där på åttiotalet. *Fast kände polisen till att Lars-Erik hörde till Riddarna?* Peder hade inte sett några tecken till det i de handlingar han läst.

Han köpte en glass på ICA och slog sig ner på en bänk utanför. Solen bröt igenom molnen och han tog av sig skinnjackan och hängde den över ryggstödet. Bilar parkerade och körde iväg om vart annat på parkeringen framför honom.

Vid sextiden gick han bort mot busstorget, åt en hamburgare på James Grill, lånade toaletten och satte sig sedan på bussen mot Malmö. Han hoppade av vid Kungsplan och promenerade bort till Bullens ölfik. Han kollade sitt armbandsur. Klockan var bara tjugo i åtta, men lokalen var nästan full. Människor trängdes kring mörkbruna träbord och vid bardisken i mahogny och mässing. Ljudnivån var öronbedövande. Peder hittade ett ledigt bord för två längst in mot väggen och hängde sin jacka på en stol. Han beställde en stor stark vid bardisken och balanserade den bäst han kunde tillbaka genom folkhavet. Han satt vid bordet, smuttade på sin öl och lyssnade på konversationerna. En rödbrusig kvinna frågade om hon kunde ta den andra stolen och Peder skakade på huvudet.

Han hade nästan druckit ur sitt glas, när en kortvuxen mager man, med rödbrun hästsvans slog sig ner mittemot honom.

"Hej, Peder", sa mannen.

"Hallå, Boris", sa Peder. "Sjysst att du kom."

"Efter det här är vi kvitt."

Peder nickade.

"Det sägs att du är lyst av snuten", sa Boris.

"Gör det?"

"Vad har du råkat in i?"

Peder smuttade på sin öl. "Jag har stuckit från sjukhuset. De försökte låsa in mig."

"Ah." Boris satte sig ner, flätade fingrarna bakom nacken och sträckte på sig. "Det var ett jävla lås du fått fatt i, Peder. Sannolikt är det ett ASSA twintronic det rör sig om."

"Är det besvärligt?"

"Det är ett lås med både en mekanisk och en elektronisk blockering."

"Så?"

"Det betyder att det krävs en nyckel som rent mekaniskt passar till låscylindern, men som också skickar en korrekt elektronisk signal till låsenheten, för att dörren skall öppnas."

"Hmmm", sa Peder.

"Det måste vara värdefullt, det som finns på andra sidan dörren", sa Boris.

"Betyder de här att jag inte kan komma förbi låset?"

Den rödhåriga mannen log. "Ingenting är omöjligt", sa han och plockade upp ett litet skinnetui ur jackfickan. "Här är ett dyrkset som fungerar i ASSA:s lås." Han tog upp ett brunt kuvert ur en annan ficka. "Här är ett litet RFID-chip, som borde öppna den elektroniska spärren."

Peder tog emot kuvertet och började öppna det, men hejdades av Boris.

"Inte här. Du får kolla in grejerna hemma."

"Behövs det ström till chipet? Ett batteri?"

Boris skakade på huvudet. "Nej, chipet är passivt. Det sitter en avläsare vid låscylindern. Se bara till att hålla chipet i närheten när du dyrkar upp låset."

Peder la skinnetuit och kuvertet i sin egen jackficka och Boris reste sig upp.

"En sak bara, Peder. De här grejerna kommer nog låta dig komma genom dörren, men de hindrar dig inte från att bli uppräckt."

"Vad menar du?"

"Sådana här elektroniska låssystem är ofta uppkopplade mot en datacentral. I bästa fall syns du bara som en rad i en loggfil, som någon ser långt efteråt. I sämsta fall övervakas systemet kontinuerligt och då kommer någon att slå larm."

Peder nickade. "Jag fattar. Tack, Bruno."

"Lycka till", sa den rödhåriga mannen och banade sig väg genom folkhavet. "Vi är kvitt."

Peder drack ur den varma ölslatten, tog på sin jacka och gick ut han också.

I ett gathörn stod en ung kvinna och pratade med en man. När Peder gick förbi dem vände hon blicken mot honom och stirrade. Peder såg på henne under lugg. *Känner jag henne?* Han kikade över axeln när han passerat. Nu stirrade båda två på honom. Peder ökade på stegen. Han mötte en äldre dam som var ute och gick med en pudel. Kvinnan stirrade stint på honom, hunden skällde.

"Va fan är det med folk?" sa Peder.

Han ställde sig vid busshållsplatsen och väntade. Han var ensam i kuren, luften började kännas kylig. Alla bilar som passerade saktade in, medan förare och passagerare stirrade ut mot honom. Han drog upp jackkragen och drog sig in mot ena hörnet av kuren. Det kände som något höll på att hända. Det molvärkte i magen, kroppen var täckt av gåshud. Han ville bara hem.

På bussen slutade en pojke äta av sin Snickers och såg på Peder med öppen mun. Chokladen smälte mellan hans fingrar, gled ur hans grepp och föll på golvet i mittgången. Pojken rörde sig inte ur fläcken.


# Månen #

<!-- De bryter sig in i logen och hittar Månen, samt brev från Cecilias morfar. -->

"Skit -- här är folk."

Peder och Cecilia stod utanför järngrindarna till den vitputsade villan på Fridhem. Det lyste i fönstren, marschaller brann längs grusgången upp mot huvudentren. Klockan var efter elva på kvällen, men luften var fortfarande ljummen. Peder spejade in över gården. Det syntes inte några vakter.

"Så vad gör vi nu?" sa Cecilia.

"Vi väntar", sa Peder. Han satte en fot på en tvärslå i grinden och hävde sig upp. "Vi väntar där inne."

Cecilia följde efter honom över grinden och de smög tillsammans fram mot huset. De gick i en halvcirkel över gården och försökte hålla sig bland skuggorna. Gräsmattan var svampig av fukt. De passerade fontänen, som nu var avtäckt, men fortfarande torrlagd. En naken bronsängel sträckte sina armar mot skyn. Peder och Cecilia rundade husknuten och närmade sig det fönster Peder tagit sig in genom förra gången. Dämpade röster lät inifrån huset.

"Det är tur det har blivit varmare", sa Cecilia och sjönk ner på trappan vid bakdörren.

Peder nickade och satte sig bredvid henne. Kylan från stenen gick rakt genom byxtyget.

De väntade i trekvart under tystnad, sedan hörde de dörren på framsidan öppnas och ljudet av steg i gruset. Mansröster samtalade lågmält och skrattade tillsammans. Järngrindens gångjärn gnisslade, bildörrar öppnades och stängdes och bilmotorer startade. Peder och Cecilia tryckte sig mot husväggen och väntade tills det tystnade igen. Marschallerna hade brunnit ut och ljusen i huset hade släckts. Peder la händerna mot fönsterrutan och spejade in, men såg bara mörker. Han fällde ut ett knivblad och lyfte på fönsterhaspen. Cecilia klättrade efter honom in över karmen.

"Oj", sa Cecilia när hon svepte med ficklampsljuset över rummet.

Det såg ut som Peder mindes det. Väggar täckta av bokhyllor, två klubbfåtöljer i brunt läder, med ett litet bord emellan. I den bortre delen av rummet stod ett skrivbord, som han inte såg sist han var här. Det doftade av cigarrök. Två tomma glas stod på bordet.

"Kolla vilka böcker", sa Cecilia och kände längs bokryggarna.

"Eller hur", sa Peder. "De måste vara värda en förmögenhet."

En dörr slog igen någonstans i huset och ljudet av klackar mot parkett närmade sig. Peder stelnade till.

"Helvete", viskade han, la en hand kring Cecilias midja och föste henne mot fönstret, men det var för sent. Dörrhandtaget trycktes ner och dörren öppnades. Två mansröster bröt tystnaden. Peder tryckte ner Cecilia på golvet och drog henne med sig in under skrivbordet. Hennes ögonvitor lyste i skumrasket, Peder la ett finger på hennes läppar.

"Du behöver inte bekymra dig", sa en röst som Peder kände igen. Det var överläkare Gunnar Hierta. "Allt är under kontroll."

"Men", sa en ljusare röst. "Journalisten är fortfarande på fri fot. Vet vet vad han ställer till med."

"Journalisten är inget problem. Han har ju inte slagit larm än, eller hur? Och vem skulle tro en schizofren man? Samuel har honom under bevakning."

"Samuel."

"Ja", sa Hierta. "Jag vet att du inte tycker om Samuel, men han har beskyddat vår ordern så länge jag kan minna. Han har inte svikit oss ännu."

"Det är något med honom", sa den ljusare rösten. "Han -- skrämmer mig. Han..." Rösten tystnade tvärt och det var tyst ett par sekunder. "Varför är fönstret öppet?" sa den sedan.

Det skramlade metalliskt när någon undersökte fönsterhaspen. Under skrivbordet höll Peder andan tills det värkte i bröstkorgen.

"Det är gamla skitfönster i det här huset", sa Hierta. "Det har säkert blåst upp. Det vore inte första gången."

"Skitfönster?"

"Jam haspade enkelglasfönster. Vinden blåser rakt igenom. Det är ju inte lönt att göra något åt det nu, eller hur."

Fönstret smällde mot karmen och haspades fast. Mannen med den ljus rösten var tyst, sedan harklade han sig. "När är det dags?" frågade han.

"Vi vet inte exakt -- inte vilket klockslag. Vi har ungefär tolv dagar kvar, tolv dagar tills det är över. Plus-minus några timmar."

"Har du sagt något till din familj?"

"Inga detaljer. Det är bäst för dem att inget veta."

"Jag tänker likadant, men det har varit en tung börda."

"Jag vet, jag vet. Snart skall vi alla få vila." Hierta var tyst en stund. "Vad var det du behövde?"

"Jag har en del utlägg jag skulle behöva få ersättning för."

"Har du kvitton?"

"Ja."

"Jag har handkassan borta i skrivbordslådan", sa Hierta. "Ett ögonblick."

Steg närmade sig och Peder och Cecilias gömställe. Peder letade efter en väg ut, men fann ingen. De var fast. Svett pärlade på hans panna, rann över ansiktet, längs halsen och fuktade tröjlinningen. Han knöt sina nävar och gjorde sig redo för kamp. Cecilia kramade hans ena hand hårt.

Stegen tystnade på andra sidan skrivbordet. "Så dum jag är", sa Hierta. "Handkassan är inte alls här. Göransson tog den med sig till banken i förrgår. Tror du att du kan vänta en vecka, eller så?"

"Det är klart", sa mannen med den ljusa rösten. "Fast i ljuset av vad som komma skall spelar det ju ingen roll."

"Kanske inte, men vi kan ju inte gärna sluta leva våra liv i förtid?"

De båda männen gick mot dörren och lämnade rummet. Deras röster försvann bort genom huset. Peder öppnade munnen och fyllde lungorna med luft. Ha lutade sig tungt mot skrivbordet och flämtade. "Fy fan", sa han. "Det var nära."

Cecilia sa ingenting, men hennes ögon var uppspärrade och det dröjde innan hon släppte Peders hand. De kröp ut ur sitt gömställe och sträckte ut sina muskler. Långt borta smällde en dörr igen och huset försjönk i tystnad igen. 

Peder tände sin ficklampa. "Nu sätter vi fart." Han tog Cecilia i handen och ledde henne ur rummet, genom den lilla korridoren med oljeporträtten av herra i ordernsdräkter, genom matsalen och in i ceremonisalen. De stannade i dörrhålet och Peder svepte med ficklampan över stengolvet, pelarna och altaret i andra änden. När han lyste upp i taket såg han en kopia av Michelangelos takmålning från Sixtinska kapellet högt över deras huvuden.

"Herre gud", sa Cecilia. "Vad *är* det här för människor? Det här stället måste han kostat den förmögenhet."

"Jag tror inte pengar är ett bekymmer för dem", sa Peder. "Hitåt."

De gick genom salen. Deras steg ekade mot stenen. Det doftade stearin. Peder drog det röda draperiet bakom altaret åt sidan, så säkerhetsdörren blev synlig. Lysdioden blinkade röd ovanför låscylindern.

"Då så", sa Peder. "Då får vi se om Boris har levererat."

"Kan jag hjälpa till?" frågade Cecilia.

"Håll den här", sa Peder, öppnade det bruna kuvertet och tog ut en plastbit av ett kreditkorts storlek. På kortet satt ett litet chip. "Håll de alldeles i närheten av låset."

"Här?"

"Precis." Peder öppnade skinnetuit han fått av Boris och tog ut en uppsättning dyrkar, som hängde från en nyckelring. "Kan du hålla ficklampan också?"

Cecilia tog emot ficklampan och riktade ljuset mot låsspringan. Peder stack in den L-formade vridaren och den första dyrken och satte igång.

"Går det?"

Peder svarade inte, utan mumlade tyst för sig själv. Han drog ut den dyrken och stack in den andra på nyckelringen. Sedan nästa. Efter tredje försöket svor, ställde sig upp och sträckte ut ryggen.

"För fan, Boris. Det här går ju inte."

Han satte sig igen på knä och stack in nästa dyrk.

Femte gången gillt knäppte det till låset. Peder roterade försiktigt vridaren i cylindern och väntade. Den röda lysdioden slog om till grönt.

"Oh yes", sa han och vred runt hela varvet.

Dörren gled upp.

Cecilia riktade ficklampan. Bakom dörren fanns ett litet utrymme, med väggarna klädda med hyllor, från golv till tak. På hyllorna stod bruna askar av kartong, märkta med romerska siffror. En liten stege av trä stod längst in.

"Shit", sa Peder. "De står huller om buller. Hur skall vi kunna hitta något här?"

"Det är väl bara att sätta igång och leta", sa Cecilia och plockade ner en ask från en hylla. "Det här ser ut som kvitton", sa hon. "Typ till bokföring."

Peder tog ner nästa låda och lyfte på locket. På botten låg ett gyllene hakkors, fäst vid ett bleknat rött sidenband.

"Usch, kolla här", sa Cecilia och höll fram en ask med ett gulnat mänskligt kranium.

"Här finns säkert hundra lådor att gå igenom", sa Peder. "Vi får försöka systematisera det hela. Om du tar vänstra sidan, så tar jag högra. Vi möts på mitten."

Långt efter det att Peder tappat räkningen av hur många lådor han undersökt lyfte han locket på en ask märkt med *XXIV*. Inuti låg en mapp av brunt skinn. Peder lyfte upp den, öppnade den och drog ut en bunt handskrivna pappersark. Han fick anstränga ögonen för att se i det svaga ljuset.

"Du, Cecilia", sa han. "Titta." Han räckte över mappen.

Hon läste på det översta arket under tystnad. "Det är brev", sa hon sedan. "Från min morfar." Hon bläddrade i högen.

"Vem är de till?" frågade Peder.

"Det står inte." Hon sjönk ner på golvet med ryggen mot en hylla. "Hur har de hamnat här?"

Peder ryckte på axlarna. "Jag vet inte. Jag antar att Riddarna ville hålla dem hemliga. När är de skrivna?"

"De första breven är daterade 1978." Hon bläddrade igenom bunten. "De sista är från 1985. Han måste ha skrivit under tiden han satt i fängelse."

Hon stoppade tillbaka arken i mappen igen. "De här behåller jag."

Hon reste sig upp och såg längs hyllorna. "Vilka har vi egentligen kvar att kolla? Det är bara dem i mitten, eller hur?"

Peder nickade och så fortsatte de. Efter några minuter fann de vad de sökte efter.

"Den här var tyngre", sa Cecilia från stegen och lyfte ner en kartong från översta hyllan. Hon tog av locket och stannade upp mitt i en rörelse. Efter några sekunder vaknade hon till liv igen, stack ner sina händer och lyfte upp en miniatyr av ett arabiskt palats. I toppen av en lökkupol satt en liten månskära. Cecilia vred modellen framför sig. Den var målad i vitt, blått och guld. Färgen flagnade i kanterna.

"Här är den", sa Cecilia. "Min gamla speldosa. Den är mindre än vad jag kommer ihåg." 

Hon räckte ner den till Peder. Den kändes solid i hans händer.

"Jag fattar inte", sa Cecilia. "Har den varit här hela tiden?"

"Antagligen."

"De jävlarna."

Peder vände upp och ner på speldosan. I botten satt en platta, fäst med fyra kryss-skruvar. Han fällde upp bladet på sin fickkniv igen och lossade dem en efter en, stack bladet i springan och bände loss den. Under den satt mekaniken fäst med ytterligare två skruvar. När han lossat dem lyfte han ut en liten apparat stor som en tändsticka, men en metallcylinder och en metallgaffel. Den var identisk med de två speldosorna han hade i skinnpungen. På undersidan satt en månskära i gyllene metall infattad.

"Månen", sa Peder. "Hitta månen, rädda oss alla."

Han la tillbaka palatset i kartongen och Cecilia ställde tillbaka den på samma ställe hon funnit den på.

"Nu drar vi", sa Peder. "Vi har vad vi kom för, plus lite till."

De stängde säkerhetsdörren bakom sig och lysdioden slog om till rött igen. Peder huttrade till, temperaturen hade sjunkit och det kom vit rök över deras läppar när de andades.

"Lilla lamm, lilla lamm -- har du funnit det du sökte?"

Rösten var skrovlig. Peder kunde inte säga varifrån den kom. Det var som om han stod mitt i den. De stod blick stilla, Peder lyste omkring sig med ficklampan. Han tog tag i Cecilias arm och drog henne närmare.

"Lilla lamm." Rösten kom från en punkt framför dem, mellan dem och utgången.

Peders kropp spändes. Den kalla luften sved i luftvägarna. "Var är du?" sa han.

"Jag är här, Peder. Hos dig. Alltid hos dig."

En man helt klädd i svart klev ut i ljuset från ficklampan. Ansiktet låg i skugga, trots att Peder riktade ljuset rakt mot det.

"Samuel."

"Om du så vill."

"Är det han?" viskade Cecilia i Peders öra. 

"Ja."

Samuel tog ett steg mot dem. Peder backade.

"Vad vill du mig?" frågade Peder.

"Jag vill leka."

"Leka? Leka vadå?"

"Katt och råtta", sa Samuel. "Gissa vilken du är?"

"Jag fattar inte", sa Peder. "Varför retar du mig? Varför stoppar du mig inte bara, om du nu arbetar för Riddarna av det heliga lammet? Varför dödar du mig inte bara, som du dödade Göran och Carsten?"

Samuel var tyst en stund, sedan gav han ifrån sig ett gurglande läte. Det lät som han fnissade. "För att du roar mig. Den gudlösa prästsonen -- du är ironi av kött och blod. Och vad vore livet utan lite lek?"

Sirener ljöd i fjärran. Ljudet växte sig starkare.

"Det är visst inte bara jag som har dig under uppsikt", sa Samuel.

"Ett tyst larm", sa Peder. Han vände sig mot Cecilia. "De har sett att någon har öppnat säkerhetsdörren."

"Spring, mitt lilla lamm", sa Samuel. "Vi vår leka mer en annan dag." Han försvann in i mörkret igen. "Hälsa din far."

Peder lyste omkring sig med ficklampan, men han var försvunnen. Han tog tag i Cecilias arm och började springa.

"Kom, vi måste härifrån."

De sprang genom huset, medan sirenerna närmade sig. När de kröp ut genom fönstret på baksidan hörde de bildäck skrika på gatan och ljudet av bildörrar. Järngrinden gnisslade och steg i gruset blandade sig med röster.

"Ni tar baksidan, vi kollar huvudingången."

Peder och Cecilia lämnade fönstret öppet och sprang hukande mot muren mot granntomten. Ljuskäglor spelade över marken bakom dem. De kastade sig bakom en buske vid muren och satt tysta, med häftig andhämtning. En polisman stod vid det öppna fönstret och talade i radiosändaren på axeln.

"Ett fönster står öppet på baksidan", sa han. Han lyste på marken omkring sig. "Det finns fotspår i gräset."

Han riktade ljuset rakt mot Peders och Cecilias gömställe. De försökte försvinna ner i marken. En raspig röst svarade polismannen.

"Uppfattat. Vänta, så kommer vi runt."

Peder bet sig i underläppen och såg upp mot den vitkalkade muren. Den såg ut att vara åtminstone två meter hög, utan några synliga fotfästen.

"Helvete", sa han tyst.

"Vad ska vi göra?" sa Cecilia. Hon ryckte i hans arm.

"Vi kommer aldrig över här. Kom."

När ljuskäglan passerat kröp de längs muren. Borta vid huset anslöt sig fler röster till polismannens. Fler ljuskäglor spelade över marken.

"Fortare", viskade Peder.

En torr kvist knäcktes under hans knä och alla ficklampor riktades mot deras håll.

"Hallå! Hallå, stanna!"

"Spring!" ropade Peder.

De sprang allt vad de orkade längs muren. Bakom dem hörde de steg närma sig. Det skramlade om polismännens utrustning när de rörde sig.

"Här", sa Peder. "Upp här!"

Vid muren stod ett lågt redskapsskjul, med tak i korrigerad plåt. Peder klev upp på en skottkärra, som stod lutad mot väggen, och vidare upp på taget. Cecilia tog hans utsträckta hand och han drog upp henne. Ljuset från polisernas ficklampor träffade dem där de stod på taket.

"Stanna! Stanna, annars skjuter vi!"

En kraftig knall ekade mellan husen, när en av poliserna avfyrade ett varningsskott.

Peder frös till för ett ögonblick, sedan drog han med sig Cecilia upp på murkrönet och ut i mörkret på andra sidan. När Peder föll genom luften bromsades tiden in och stod stilla. För ett ögonblick kände han sig viktlös, fritt svävande i natten. Ovanför honom lystes himmeln upp av stjärnor. *Det är så vackert*, tänkte han och accelererade igen. Han slog i marken med ryggen först och bakhuvudet snärtade ner i gräsmattan. Luften slogs ur lungorna och han låg som förstenad, med öppen mun, tills krampen i bröstkorgen släppte och han kunde andas igen.

"Cecilia?" sa han. "Cecilia, hur gick det?"

"Bra." Hon satt på huk bredvid honom. "Vi måste sticka."

Höga röster hördes ovanför dem. Peder kom upp på fötter och de började springa. De genade diagonalt över tomten, förbi ett nersläckt hus och över en häck in till nästa tomt. Polisernas röster blev allt svagare. De fortsatte genom ännu en trädgård och kom ut på en väg som ledde ner mot ICA-affären vid busshållsplatsen. Busskuren var tom.

"Vi kan inte vänta här", sa Cecilia. "Polisen kommer se oss med en gång. Vi får fortsätta en bit till till fots -- ta bussen från en annan hållplats."

De var andfådda och slog av på takten, började gå istället för att springa. De höll sig från huvudlederna, genade genom bostadsområden, genom en park, vidare in på sjukhusområdet och ut vid busstorget på Södervärn. De hann precis med en buss mot Staffanstorp. De satte sig längst bak. Peders benmuskler värkte, ryggen ömmade. Han såg ut genom fönstret, ut i vårnatten som for förbi. De var nära nu, han kände det i hela kroppen.


### Speldosorna spelar ###

I Peders pojkrum radade de upp de tre speldosorna på sängen -- solen, månen och stjärnan.

"Har du nyckeln?" frågade Peder.

Cecilia fiskade upp kedjan ur halslinningen, öppnade låset och räckte nyckeln till Peder. Han drog upp speldosorna, en efter en, tills fjädrarna klickade till.

"Nu ska vi se", sa han. "Om du startar den här så tar jag de andra två." Han räckte över ena speldosan till Cecilia.

De tryckte ifrån spärrarna och cylindrarna började rotera. Svag musik började spela.

"De behöver en resonanslåda", sa Cecilia. "Vi ställer dem på nattduksbordet."

De satte ner en speldosa i taget och en melodi byggdes upp, lager för lager.

"Bach", sa Cecilia. "Det är från Matteuspassionen."

De satt stilla bredvid varandra och lyssnade, tills cylindrarna stannade och musiken dog ut. Melodin lämnade sorg efter sig i Peders mage.

Cecilia bröt tystnaden. "Nu då -- vad gör vi nu?"

Peder harklade sig. "Nu har vi nyckeln, nu behöver vi hitta låset." Han rufsade sig i håret. "Var gömmer man egentligen en domedagsmaskin?"

Cecilia ryckte på axlarna. "Ingen aning."

"Den måste vara enorm. Hur kan man dölja en sådan så väl att ingen hittar den på tjugosex år?"

Cecilia slog sig för pannan. "*You hide it in plain sight*", sa hon.

"Va?"

"Man försöker inte gömma undan den, man placerar den mitt framför ögonen på folk -- utan att de förstår vad det är."

"Som ett kamouflage, typ?"

"Precis."

Peder lutade ryggen mot sänggaveln.

Då borde vi leta efter en byggnation, eller något liknande, som uppfördes tiden innan din morfar greps -- någon gång i början av åttiotalet."

"Hur gör vi det?"

Peder sök på sin underläpp.

"Jag tror jag har en idé", sa han.


# En grav i Malmö #

<!-- De går på bibliotek och får reda på att bomben nog är begravd på en kyrkogård. De rekar och bryter sin in i en grav, men finner bara ett lik. Polisen hämtar Peder. Han har blivit förrådd av sins far. -->

Klockan var tio på förmiddagen. Peder hade sovit tungt hela natten, men var än mer om i kroppen efter att ha sovit på golvet. Cecilia hade stannat över och hade lånat hans säng och en av hans gamla t-shirts som nattlinne. De hade tagit bussen in till Malmö så snart de hade vaknat och ätit frukost på ett fik. Nu promenerade de längs grusgången som ledde fram till Malmö stadsbibliotek, förbi glasväggen och fram emot huvudingången. Det var en vacker vårdag, varm, utan moln på himmeln. De passerade svängdörrarna och gick fram till receptionen. En kvinna i scarf log mot dem.

"God förmiddag", sa Peder. "Vi skulle vilja ha tillgång till ert tidningsarkiv."

"Javisst", sa kvinnan. "Har ni bokat tid?"

"Absolut", sa Peder. "Jag har bokat under Abrahamsson, Peder."

Hon knappade in hans namn i sin datorterminal och skrollade med musen. "Jag beklagar, men jag kan inte se någon bokning under det namnet."

"Va?" sa Peder och såg bestört ut. "Är det sant? Jag ringde ju i förra veckan. Kvinnan som tog emot mitt samtal sa att allt var klart." Han drog båda händerna genom håret och flackade med blicken.

Kvinnan med scarfen slickade sig om läpparna.

"Det här är inte sant", sa Peder. "Det här får inte vara sant." Han höjde rösten. "Allt hänger ju på det här!"

Kvinnan drog i sin scarf och såg sig om i rummet. Hon höll upp sin handflata, som för att hejda Peder.

"Vänta lite", sa hon. "Vi kan säkert ordna det här på något sätt." Hon klickade med musen vid sin terminal. "Jag har en station ledig fram till efter lunch. Räcker det?"

Peder nickade. "Det räcker säkert alldeles utmärkt."

"Kom med här", sa kvinnan. Hon ropade åt en ung man som ordnade broschyrer i ett ställ. "Oskar, tar du över här?"

Peder och Cecilia följde efter kvinnan med scharfen till hissarna och vidare ner till källarplanet. Hissdörrarna öppnade sig ut mot en smal korridor. De följde efter genom en hall där robotarmar sorterade böcker på rullband och vidare in i ett litet rum utan fönster, med fyra skrivbord utmed väggarna. Äldre herrar med mustascher satt vid tre av stationerna och lyfte inte blicken från datorskärmarna för att hälsa nykomlingarna. Kvinnan med scarfen ledde Peder och Cecilia till det fjärde skrivbordet.

"Vi har digitaliserat det mesta", sa hon. "En del ligger fortfarande på mikrofilm, tyvärr. Vad är ni ute efter?"

"Sydsvenska och Skånska Dagbladet, mellan 1980 och 1983."

Kvinnan tänkte efter. "Sydsvenskan ligger i det digitala arkivet, men Skånskan får jag nog hämta på filmrulle." Hon la en hand på förstoringsapparaten bredvid datorn. "Jag är snart tillbaka."

Hon lämnade rummet och Peder och Cecilia slog sig ner på var sin stol vid skrivbordet. Peder la en hand på musen och skärmen tändes. Ett sökformulär dök upp.

"Jaha", sa Cecilia. "Hur gör vi det här, nu då?"

"Vi söker efter byggnadsprojekt och liknande", sa Peder. "Jag räknar med att vi vet när vi ser det." Han kliade sig i huvudet. "Den här planen kändes mer solid i går kväll, får jag erkänna."

Cecilia tog musen ur hans hand och klickade på en länk. Skärmen fylldes av datum.

"Jag tror vi får bläddra genom varje nummer av tidningen och se om det är något som står ut", sa Cecilia. "Var börjar vi?"

Peder suckade. "Det är över trehundra nummer per år att gå genom. Den här planen lät *definitivt* bättre i går kväll." Han skrollade ner i listan. "Vi börjar i januari 1982 och arbetar oss bakåt."

De började skumma genom digitaliserade tidningssidor och hade hunnit gå genom en vecka när bibliotekarien med scarfen kom tillbaka med en brun kartong i famnen.

"Här", sa hon. "Här är mikrofilmerna för Skånskan, mellan den första januari 1980 till den sista december 1983. Vet du hur förstoringsapparaten fungerar?"

Peder nickade.

"Lycka till."

Cecilia öppnade kartongen. Inuti låg tolv rullar mikrofilm.

"Jaha", sa hon. "Kanske skall jag ta itu med mikrofilmerna, då. Jag börjar bakifrån, så möts vi på mitten."

Peder visade henne snabbt hur apparaten fungerade och så satte hon igång.

Efter en timme sved det i Peders ögon. Tidningssidorna seglade förbi på skärmen och han kände sig en smula åksjuk. Han scannade rubrik efter rubrik, utan att hitta något som kändes rätt. Till slut såg han på sitt armbandsur och suckade.

"Bara två och en halv timme kvar", sa han. "Det här går aldrig."

"Det vore lättare om vi visste vad vi letade efter", sa Cecilia.

Peder gned sig i ögonen och lutade sig tillbaka i stolen.

"Nähe, jag behöver en kaffe. Vill du ha något?"

"Nej, tack."

Peder reste sig och tog trappan upp till entréplan. Han köpte en kaffe i pappmugg i cafeterian och hällde i mjölk från en glaskanna vid disken. Han tog med den ut genom svängdörrarna, hittade en ledig bänk i solen och slog sig ner. Han tog några klunkar. Kaffet var beskt på tungan, som om det stått för länge på värmning. Magen skrek av hunger och koffeinet gjorde honom mer rastlös. Det här verkade vara en återvändsgränd. Det var som att leta efter en nål i en höstack.

Längre upp i backen plockade en man i neongrön overall skräp med en gripklo. Han stannade mitt i en rörelse, med ett bananskal hängande i klon, och stirrade rakt mot Peder. Peder såg honom i ögonvrån, vände ansiktet mot honom och stirrade tillbaka. Mannen i overallen rörde inte en muskel, blinkade inte ens. Peder huttrade till.

"Vad vill du?" skrek han. "Kan jag hjälpa dig?"

Mannen svarade inte. Peder reste sig upp och gick mot honom. Kaffet skvalpade ut över pappmuggens kanter.

"Hallå! Vad stirrar du på?"

Mannen i overallen rörde sig igen. Han släppte bananskalet i soptunnan, tog sin vagn och började gå åt andra hållet. Peder stod kvar och såg efter honom. *Vad var det där?* Han drack ur muggen, knycklade ihop den och kastade den på grusgången. *Skitskalle.* Han torkade av handen mot byxbenet på väg tillbaka till den lilla källarlokalen.

Han nickade åt Cecilia och satte sig vid datorn igen. Han tog ett djupt andetag och öppnade Sydsvenskan från den nionde juni 1982. Magen kurrade så högt att en man i mustasch vände sig mot honom från skrivbordet längst in mot hörnet. Peder log mot honom. Klockan var halv ett och de hade fortfarande inte hittat något. Han begravde huvudet i händerna.

"Nä, jag ger upp. Vi får komma på något annat sätt."

Cecilia svarade inte.

"Vi sticker, Cecilia. Jag dör om jag inte får mat."

Hon var fortfarande tyst.

"Cecilia?"

"Kolla här, Peder."

Peder flyttade sin stol närmare och läste på skärmen. Cecilia hade en tidningssida från 1983 uppe. Mitt på sidan fanns en liten notis, med rubriken "Staffanstorps son återvänder hem". I brödtexten berättade man hur kvarlevorna efter domaren Arthur Edencrona flyttades till Nevisborgs kyrkogård utanför Staffanstorp, efter att ha legat begraven i Malmö under femton år.

"Jag fattar inte", sa Peder.

"Kolla fotot."

Peder lutade sig mot skärmen. Under rubriken fanns ett svartvitt foto av tiotalet män kring en smyckad kista. Alla såg rakt in i kameran, ingen log. Bakom dem tornade ett vitt tält upp sig.

"Titta på honom där", sa Cecilia och pekade på den tredje mannen från höger. Hon ökade förstoringen. Rasterpunkterna blev större och Peder kisade för att se. Det var en högrest man, byggd som en buffel.

"Jävlar, det är ju..."

"Det är överläkare Gunnar Hierta", fyllde Cecilia i.

"Kan det vara ett sammanträffande?"

Cecilia skakade på huvudet. "Knappast. Kolla där." Hon pekade på kistan. På ena sidan, aningen ur fokus och till hälften dolt bakom en av männen, satt en metallsymbol infattad i trät.

"Vinkeln och passaren. De är frimurare." 

Peder lutade sig tillbaka i stolen och stirrade tomt framför sig. "Så de flyttade en ordernsbroder som legat begraven i femton år -- och de gjorde det 1983."

"Det är en perfekt täckmantel", sa Cecilia. "*Hide it in plain sight.*" Hon pekade på kortet igen. "om man reser ett tält över en grav för att gräva upp en kropp har man ett gyllene tillfälle att gömma något annat i dess ställe."

Peder nickade. "Domedagsmaskinen ligger gömd här i Malmö -- på kyrkogården." Han tog ett vitt papper och skrev ner namnet Arthur Edencrona.

Bibliotekarien med scarfen var tillbaka. Hon hade ännu en liten man med mustasch i släptåg.

"Klockan är ett", sa hon. "Jag hoppas att ni har hittat det ni letade efter."

Peder vek ihop pappersarket och stoppade det i fickan. "Vi hann precis. Tack för hjälpen."

Han stängde ner visningsfönstret på datorskärmen och lämnade rummet tillsammans med Cecilia. De tog hissen upp och gick ut i solskenet. En man ville sälja ett nummer av hemlösas tidning vid entrén, men Peder skakade på huvudet.

"Vi har ingen tid att förlora", sa han till Cecilia. "Vi går direkt till kyrkogården."

"Var du inte hungrig?"

"Jag tar något på vägen. En falafel, eller något. Vad är du sugen på?"

"Jag är inte hungrig."

"Jag tror aldrig jag har sett dig äta", sa Peder. "Borde jag vara orolig."

"Nä."


### Rekognosering på kyrkogården ###

Det tog dem en dryg timme att promenera ut till Sankt Paulis södra kyrkogård. Peder köpte en falafel och försökte äta dem medan ge gick. Sås rann längs hans händer och fläckade hans byxor. Väl framme torkade han av sig på gräset vid järngrinden för ingången från Nobelvgägen. En ung man med långt hår och stora hörlurar krattade en av grusgångarna, med ryggen åt dem.

"Ursäkta", sa Peder.

Den unge mannen fortsatte att kratta. Peder gick fram och knackade honom på axeln. Mannen vred på huvudet och lyfte på ena hörluren.

"Ursäkta", sa Peder igen. "Vi letar efter en grav, som fanns här tidigare. Arthur Edencronas grav. Hans kvarlevor flyttades härifrån 1983."

Den unge mannen skakade på huvudet. "Sorry. Jag är bara timanställd -- jag vet inger om gravarna här."

"Vet du någon annan vi skulle kunna fråga?"

"Hör med min arbetsledare. Han har jobbat här -- typ alltid." Han pekade bort över kyrkogården. "Där borta."

Peder tackade och de gick vidare i mot mitten av kyrkogården. De passerade räta rader av gravar, med huvudstenar av granit, diabas och röd porfyr. Långa gjutjärnsstaket hägnade in gravplatserna. Häckar av buxbom, gräs och blombuketter bonade in dem. Ju längre in de kom, desto äldre verkade gravarna bli. Gravstenarna blev högre, blandades upp av kolonner och mausoleer. Gråtande keruber av sten smyckade viloplatserna.

En gammal vithårig man stod böjd vid en av gravarna och plockade upp en vissnad bukett från en vas av rostfri stål. Han pustade och stödde ryggen när han rätade upp sig.

"Ursäkta mig", sa Peder.

Den gamla mannen vände hela kroppen mot dem. "Ja?"

"Goddag", sa Peder och sträckte fram sin högerhand. "Jag heter 
Peder Abrahamsson och kommer från Sydsvenskan. Jag har lite frågor om kyrkogården."

Den vithåriga mannen skakade hans hand.

"Torsten", sa han. "Torsten Jansson." Han lyfte skärmmössan och torkade sig i pannan med jackärmen.

"Vi söker efter graven som tillhörde Arthur Edencrona. Vad vi förstår flyttades han härifrån i början av 1983."

"Edencrona", sa den gamla mannen och rynkade pannan.

"Skånskan skrev om det, så det måste ha varit viss uppmärksamhet kring det hela", sa Peder.

"Ja", sa den gamla mannen. "Det var så sant. Man gjorde en stor affär av det -- ville ha hit tidningen och så. Han flyttades till... Till..."

"Staffanstorp."

"Precis. De var så noggranna, så. Ställde upp ett tält över hela mausoleet -- en hel vecka."

"Finns mausoleet kvar?"

"Absolut. Igenbommat. Förseglat, faktiskt. Följ mig."

Den gamla mannen, som kallade sig Torsten, ledde dem vidare längs grusgångarna in i kyrkogårdens hjärta. Där, dold bakom höga häckar låg en byggnad av vit sandsten, fläckad av avgaser. Det var ett litet mausoleum, byggt som ett grekiskt tempel i miniatyr. Tre trappsteg ledde upp till en dörr av trä, inramad av två kolonner. Nyutslagna bokträd silade solljuset och skapade dansande mönster mot stenen.

"Otroligt", sa Peder. "Det är helt otroligt. Det här är ju helt perfekt."

Han såg sig om. Bakom häckarna var mausoleet var nästan helt avskiljt från resten av kyrkogården. Här fanns nästan ingen insyn alls.

"Edencrona måste ha varit en viktig person", sa Peder.

"Han var i alla fall förmögen", sa Torsten.

Peder gick närmare. Grinden i staketet runt mausoleet var låst. Han kisade in mot byggnaden och såg ett kraftigt hänglås på dörren.

"Det ser låst ut."

"Som sagt, tillbommat. Jag tror ingen har varit inne där sedan flytten 1983. Det är lite synd, egentligen -- men det var så de ville ha det."

"Vilka?"

Torsten rynkade pannan. "Edencronas anhöriga, antar jag. Vi hade bara att göra med en bunt advokater."

Peder nickade och tog Torstens hand igen. "Du skall ha tack, Torsten. Nu måste vi vidare."

Den gamla mannen nickade. "Jag hoppas att jag har varit till någon nytta", sa han.

"Åh, definitivt."

Peder och Cecilia tog farväl och gick mot utgången.

"Vi kommer tillbaka i natt", sa Peder. "Vi är nära nu. Jag känner det i magen."


### Allt hänger samman ###

De kom överens om att träffas utanför grindarna till kyrkogården vid midnatt. Cecilia gick hem till sig, medan Peder promenerade in mot Malmö centrum och tog bussen hem till Staffanstorp. Huset var tomt när han kom hem. Han tog av sig sina kläder och gick ut i köket i bara kalsongerna, ställde sig vid kylen och drack apelsinjuice direkt ur kartongen. Sedan gick han upp på sitt rum och betraktade pappersarken han satt upp på sin vägg. Han rufsade handen genom håret och tog några pappersark till. På ett skrev han "Samuel" och på ett annat "Edencrona -- mausoleum". Han satte upp dem på väggen, intill de andra. Sedan tog han en röd märkpenna och förband arken med streck -- ett i taget -- tills de bildade en sammanhängande kedja. Allt hörde ihop. Huvudet var tungt. Han skevade persiennerna, kröp ner undet täcket och somnade.


### Bultsaxen ###

Klockan var efter åtta när han vaknade. Han drog upp persiennerna och såg att skuggorna blivit längre nere på gården. Efter en snabb dusch klädde han sig och gick ner. Hans far satt i vardagsrummet och såg på TV, med ett glas vin i handen. Hans ögon var simmiga.

"Så, du är vaken, Peder. Är du sjuk?"

"Nej. Det blev lite sent i går."

"Det finns lite mat du kan värma i köket -- om du är hungrig."

"Tack."

Peder värmde en portion pytt-i-panna på en tallrik i mikrovågsugnen och tog med den in till vardagsrummet. Han slog sig ner i soffan bredvid sin far och slevade i sig den framför en dokumentär om gatuprostutition i Brasilien. De satt tysta bredvid varandra. Hans far reste sig då och då för att fylla på sitt vinglas.

"Pappa, har vi en bultsax?" sa Peder till sist.

"Va?" Hans far såg förvånad ut. "Vad skall du ha bultsax till?"

"Jag har en sak jag måste fixa. En låst sak."

"Så här dags? Med en bultsax?"

"Har du en?"

"Ja, i förrådet. Tror jag. Jag har inte använt den på flera år."

Peder reste sig.

"Men vart ska du?"

"Jag har ett ärende. Sitt inte uppe och vänta."

Hans far såg efter honom när han lämnade rummet.

Peder letade genom förrådet och hittade bultsaxen under en presenning. Han stoppade ner den i sin ryggsäck, men fick inte plats med hela. Han drog igen dragkedjan bäst han kunde, men handtagen fick sticka upp. Han låste förrådet efter sig och började gå mot busshållsplatsen.


### Inbrott i mausoleet ###

Cecilia väntade vid grinden när Peder kom gående längs trottoaren.

"Förlåt att jag är sen", sa han.

"Inge fara. Har du med dig speldosorna?"

Peder klappade på ryggsäcken. "Har du nyckeln?"

Cecilia klappade på sitt bröst.

"Då gäller det", sa Peder.

Den höga järngrinden var olåst och gled upp med ett gnissel. Peder spejade in i mörkret. Kyrkogården var öde. En ensam bil körde förbi på Nobelvägen bakom dem. De drog igen grinden bakom sig och började gå.

"Hittar du?" frågade Cecilia.

"Jag hoppas det", sa Peder.

Allt såg annorlunda ut i mörkret. De gick längs en av de bredare huvudgångarna, som lystes upp av klotformade gatlyktor. Efter ett tag vek de av in mot mitten av kyrkogården och sveptes in i mörkret. Ögonen vande sig snart vid skumrasket och de kunde urskilja konturer av gravstenar och träd mot stadshimmeln som aldrig blev helt svart.

"Ditåt", sa Peder och pekade.

De gick långsamt för att inte snubbla. En uggla hoade från något av de väldiga bokträden. Trafiken brusade svagt i bakgrunden.

"Vänta lite", sa Peder. "Hur dum får man vara?"

Han tog av sig ryggsäcken och plockade upp ficklampan. Ljuset stack först i ögonen, när han lyste upp grusgången framför dem. De gick under tystnad ett par minuter till, tills de stod framför grinden till Arthur Edencronas gamla mausoleum. Det susade i trädkronorna högt över deras huvuden. Lövverken var svarta silhuetter mot himmeln. De stod stilla och lyssnade. En fågel kraxade hest, vingar flaxade genom luften.

Peder kände på grinden, även denna var olåst.

"Då kör vi", sa han.

Gångjärnen klagade när grinden gled upp. Mausoleet såg större ut när de närmade sig.

"Sådana här saker bygger man inte längre", sa Peder.

"Inte?"

"Knappast politiskt korrekt. Vi har haft socialdemokratiskt styre för länge. Du ska inte tro att du är något -- inte ens när du läggs i jorden."

Han kände på hänglåset, som förseglade dörren. Det kändes tungt i hans hand. Han tog fram bultsaxen ur ryggsäcken, satte knivarna kring låsöglan och bände i handtagen. Ingenting hände.

"Fan", sa han. "Det är för kraftigt. Jag orkar inte klippa av det."

Han tog i igen, med sammanbitna tänder och spänd mage. Bultsaxen knakade till, men låset var helt.

"Jaha, vad gör vi nu då", sa han och torkade svetten från pannan.

"Ssssh", sa Cecilia. "Lyssna."

"Vad?"

"Lyssna, bara."

Peder höll andan och lyssnade. I fjärran hördes fotsteg i gruset. Först var det så svagt att det knappt gick att uppfatta, med ljudet blev starkare och starkare. Stegen kom närmare. Peders hjärta började slå hårdare i bröstet. Han spärrade upp ögonen och försökte se genom mörkret.

"Tror du det är någon?" sa Cecilia.

"Vänta."

Stegen kom närmare, något morrare. Peder tog ett steg bakåt och slog ryggen i dörren till mausoleet. En silhuett tog form långt borta på den upplyst grusgången närmast vägen -- en stor silhuett och en mindre. Det var en kvinna som var ute och rastade sin hund. Hunden satte sig mitt på gången och bajsade. När den var klar såg sig kvinnan omkring och gick sedan vidare, utan att plocka upp efter den.

Peder släppte ut luften ur lungorna och började skratta. Kvinnan med hunden stannade upp och såg sig omkring, sedan gick hon snabbt mot utgången.

"Fan", sa Peder. "Nerverna sitter utanpå huden."

Med kroppen full av adrenalin satte han bultsaxen kring låset på nytt och bände för allt han var värd. Med en skarp knall klippte han av metallen.

"Jag menar det!"

Han stoppade tillbaka bultsaxen i ryggsäcken och plockade av hänglåset och la det på trapppan. De fick ta i ordentligt för att dra upp dörrarna. Det suckade när den kyliga nattluften sögs in i mausoleet. Det luktade jord och fuktig sten. Peder svepte med ficklampan över rummet. Väggarna var putsade vita, kvadratiska block av svart sten täckte golvet. Mitt i rummet stod en kista av trä, på ett altare av kalksten.

"Huh", sa Peder. "Finns här en kista i alla fall?"

Cecilia tog ett par steg in i rummet och la en hand på kistlocket. "Det är kanske ett kamouflage?"

Peder drog handen över altarets sida. "Alldeles slätt", sa han. Han dunkade mot stenen med ficklampan. "Och solitt". Han fick ett varv runt altaret och synade det noga i ljuset från ficklampan. "Vi får nog kolla i kistan", sa Peder.

"Ska vi?"

"Tycker du inte det?"

Cecilia tvekade, men Peder tog upp bultsaxen igen, kilade in bladen i springan vid kistlocket och bände. Trät gnisslade till och gav vika.

"Hjälp mig med locket", sa han.

De tog tag i var sin kortända och sköt på. Locket gled sakta åt sida och en doft av gammalt läder steg upp. Peder lyste ner i kistan.

"Skit."

I kistan låg resterna av en man, klädd i svart ordensdräkt, med ett rött ordenskors hängande i en kedja av guld. Mörkbrun hud låg direkt mot benet i skallen. Ögonen var tomma hålor. Läpparna var förkrympta och tillbakadragna över tänderna.

"Det ligger ju ett lik här", sa Peder. Han stirrade på kadavret. "Jag fattar inte. Det måste ju vara här."

"Vi måste ha gjort ett misstag, Peder. Det finns ingen domedagsmaskin här."

"Det måste det göra!" Det sprutade saliv ur Peders mun. "Det måste vara här!"

Han satte axeln mot kistan och tog spjärn.

"Peder, vad gör du?"

Peder svarade inte, utan pressade på, högröd i ansiktet. Kistan gled av stenaltaret och slog i golvet med ett brak. Kadavret slungades ut och kasade över stengolvet. Skallen lossnade och rullade över golvet, tills den stannade framför Cecilias fötter. Hon tog äcklad ett steg bakåt.

"Peder!"

Han kände över stenaltaret. Ytan var helt slät. Där fanns inga skarvar, inga nedsänkningar, inga tecken till dolda utrymmen. Peder drämde näven i stenen.

"Helvete!" skrek han.

Cecilia la en hand på hans axel, men han skakade av den. Peder gick av och an på stengolvet. Ljuskäglan från ficklampan fladdrade hit och dit. Efter en stund lugnade sig hans andhämtning, han gick långsammare och långsammare. Till slut ställde han sig framåtlutad över stenaltaret.

"Vad ska vi göra?" sa han. "Vi har inte mycket tid på oss -- vad ska vi ta oss till?"

Cecilia såg sig omkring.

"Vi börjar med att städa upp här", sa hon.

Hon försökte vända över kistan på rätt köl, men orkade inte.

"Jag fixar det", sa Peder. Han tog ett fast grepp om ena sidan och tog i. Långsamt tippade den över och föll med ett brak på rätt håll.

"Men vi får aldrig upp kistan på altaret igen", sa Peder. "Inte utan hjälp. Den får stå här."

"Och så var det han då", sa Cecilia och puttade till Edencronas skalle med tåspetsen.

Peder rynkade på näsan. "Det är väl inte mycket att be för, antar jag." 

Han lirkade in händerna under det huvudlösa kadavret och lyfte. Kroppen var förvånansvärt tung. Benen rörde sig under kläderna, som stenkulor i en tygpåse. 

"Det här är ju helt surrealistiskt", sa han när han la ner kroppen i kistan.

"Skojar du", sa Cecilia och satte skallen på plats. Hon torkade av händerna mot byxbenen.

De lämnade den lilla stenbyggnaden och stände dörrarna efter sig. Båda torkade händerna mot det fuktiga gräset nedanför trappan, innan de gick mot utgången. De skiljdes åt ute vid Nobelvägen. Peder ringde efter en taxi, som kom redan efter tio minuter och körde honom hem till Staffanstorp.


### Pappan undrar var han varit ###

När Peder låste ytterdörren bakom sig var det fortfarande tänt i vardagsrummet. Han kastade en blick på sitt armbandsur, klockan var tre på natten.

"Fan, pappa. Har du däckat igen", sa han tyst och tog av sig skorna. Han tvättade omsorgsfullt händerna på toaletten och gick in i vardagsrummet. Där satt hans far och sov, sittande i en fåtölj. Peder stängde av TV:n med fjärrkontrollen.

"Pappa", sa han och ruskade honom i axeln. "Pappa!"

Peders far ryckte till och slog upp ögonen. Han var rödmosig i ansiktet.

"Peder. Du är hemma. Vad är klockan?"

"Det är sent", sa Peder. "Varför har du inte lagt dig?"

"Jag väntade på dig."

"Det skulle du ju inte göra. Det sa jag ju."

"Jag är orolig för dig, Peder. Ute och smyger mitt i natten. Se så du ser ut."

Peder såg på sina kläder. De svarta jeansen var täckta av smuts.

"Gå och lägg dig, pappa", sa han och lämnade rummet. Han gick upp till övervåningen, tog av sig kläderna och kröp ner i sin säng.


### Fångad ###

Peder vaknade av att hans far skakade honom.

"Peder, vakna."

Han öppnade ett öga och bländades av dagsljuset. Solen flödade in genom fönstret.

"Pappa -- jag är trött. Jag behöver sova lite till."

"Det är viktigt, Peder. Vi har inte mycket tid på oss. Ta på dig kläder och kom ner."

Peder hasade sig upp i sittande och sträckte på sig. Huvudet värkte och han grimaserade. Han reste sig ur sängen, vinglade över golvet och tog på sig sina smutsiga jeans och en t-shirt. På väg nerför trappan kände han kaffedoften och började kvickna till.

"Sätt dig", sa hans far ställde två muggar med rykande kaffe på bordet. Peder slog sig ner och lyfte en av muggarna till munnen. Han orkade inte bry sig om mjölk, smuttade på den bittra drycken och brände sig på tungan.

"Peder", sa hans far. "Jag har funderat mycket de senaste dagarna och nu har jag till sist bestämt mig."

Han såg ner i bordet.

"Du har betett dig konstigt ända sedan du kom hem. Du är ute på nätterna, jag har sett vad du skriver i din anteckningsbok -- konspirationer, hemliga sällskap, domedagsmaskiner. Och lapparna på väggen. Jag har sett allt."

"Pappa, jag..."

Hans far lyfte en hand och hejdade honom.

"Du är inte frisk. Du behöver hjälp."

Det ringde på ytterdörren.

"Det är öppet, kom in!" ropade hans far.

Peder stirrade ner i sin mugg och försökte förstå.

"Pappa, vad har du gjort?"

"Jag är ledsen, Peder. Jag har gjort vad jag tror är bäst. Jag vill inte förlora dig också."

Två män i jeans och skinnjacka kom in i köket. Den ena höll fram sin legitimation.

"Peder Abrahamsson? Vi kommer från polisen. Vi har i uppdrag att föra tillbaka dig till sjukhuset."

Peder reste sig så häftigt att muggen välte. Svart kaffe rann över bordet och ner på golvet.

"Pappa, vad i helvete har du gjort!"

Hans far dolde ansiktet i händerna. "Förlåt mig."

Peder tog sats och försökte springa mellan poliserna och ut till hallen, men de krympte springan mellan sig.

"Lugn nu, Peder. Gör inte det här värre än vad det behöver vara."

Peder tryckte på och försökte klämma sig fram mellan dem. Den ena polismannen tog tag i hans arm och böjde den bakåt på hans rygg. Peder ryckte och slet.

"Det här går inte", sa polisen som höll i Peder. "Spreja honom."

Den andra polisen tog fram en burk pepparsprej ur jackfickan och fyrade av mot Peders ögon. Det brände som eld. Tårarna sprutade och Peder föll ner på knä. De satte handfängsel på honom, lyfte upp honom på fötter och förde ut honom till en svart Volvo, som väntade ute på gårdsplanen. Vid köksbordet satt Peders far och grät.


# Rum tretton #

<!-- Peder sitter på rum 13. Hierta försöker övertyga honom om att han hallucinerar. Samuel försöker suggestera honom att ta sitt liv. Han lyckas, men Peder stoppas av Cecilia. De flyr och hittar Peders far livlös, efter ett självmordsförsök. Ambulansen hämtar honom. -->

Peder var tillbaka på psyk akut igen. Civilpolisen från spaningsroteln visades in direkt till ett rum i korridoren och satte Peder på en brits. Ögonen var fortfarande rödsvullna och rinnande efter pepparsprayen, han såg bara otydliga konturer av vitklädda människor i korridoren utanför. En av poliserna klappade honom på axeln, innan de lämnade honom ensam.

Peder satt stilla på britsen i en timme innan en underläkare knackade i dörrkarmen och kom in. Peder svarade korthugget på frågorna, utan att titta upp. Han lämnades snart ensam igen, innan en skötare kom in, gav honom sjukhuskläder och la hans tillhörigheter i en svart sopsäck. Efter ytterligare en timmes väntan kom två vitklädda män och hämtade honom.

"Kom, Peder", sa de. "Du har fått en plats på avdelning."

Peder tyckte rösten lät bekant och han kisade för att försöka se bättre, men ansikterna var otydliga. De gick genom korridoren, passerade en glasdörr och en dörr i stål och kom in i en ny korridor. Peder kände igen lukten av desinfektionsmedel. Ett lysrör flimrade över hans huvud.

"Ja, Peder. Välkommen tillbaka till oss."

Synskärpan återvände. Han såg sig om och kände igen korridoren på avdelning 87.

"Vi har till och med ditt gamla rum ledigt", sa en av skötarna.

Peder förlorade kraften i benen och föll ner på knä.

"Nej", sa han. "Nej, nej, nej!" Rösten ökade i styrka. Han la sig raklång på mage, med ansiktet i händerna.

Skötaren försökte dra upp honom. "Peder, res dig upp. Du kan inte ligga här. Kom, så hjälper jag dig in på rummet."

Peder flög upp på fötter och började springa tillbaka det håll de kommit -- till dörren av stål. Han bankade på den med knutna nävar.

"Nej! Inte här! Inte här!"

Skötarna sprang efter, fångade hans armar och tvingade ner honom på golvet, med kinden mot den gröna mattan av linolium. En av dem tryckte på larmdosan och korridoren fylldes av pipanden. Peder hörde ljudet av springade fötter. Han slet och drog, för att komma loss.

"Så det är du."

Peder såg upp på ett par polerade svarta skinnskor. Han vred upp huvudet och såg överläkare Gunnar Hierta betrakta honom över kanten på sina glasögon. Han hade vita bomullshandskar på händerna.

"Vi tar ner honom till källaren", sa Hierta.

"Verkligen?"

"Du hörde mig."

Peder gav upp. Musklerna slappnade av och han låg lealös på golvet. Skötarna tog tag under hans armar och lyfte honom som en docka. "Stå på benen", sa de, men Peder förmådde inte. Fötterna släpade i golvet när de drog honom genom korridoren, ut genom en glasdörr och nerför en trappa. Peders huvud hängde och han såg golvet glida förbi under sig. Den gröna linoliumen övergick i marmorerad sten och vidare till betong målad i mintgrönt. I källaren vek de av in till en mindre korridor, med dörrar längs med båda sidorna. De stannade framför dörren längst ner, medan en av skötarna fumlade med sin nyckelknippa.

"Jag är verkligen ledsen, Peder", sa han och låste upp dörren.

De släpade in Peder, tände i taket och la honom på en madrass klädd i plast.

"Vi måste låsa dörren om dig, men en av oss finns här utanför hela tiden."

Dörren slog igen och låset klickade till. Peder låg på rygg och stirrade upp mot lysröret i taket. Det surrade elektriskt. Han vred huvudet åt sidan och gled med blicken över rummet. Det var helt kalt, förutom madrassen han låg på. En toalettstol stod i hörnet av rummet.

"Helvete", sa Peder och la sig på sidan. Det spände i ögonen.


### scen ###

Han hade inge uppfattning om tiden där han låg, men det hade börjat värka i sidan han låg på när dörren öppnades och Gunnar Hierta kom in. Han bar på en pinnstol, som han ställde ner på golvet innanför dörren och slog sig ner på.

"Så", sa han. "Du är här igen, Peder. Vi hade börjat bli oroliga."

Peder sa ingenting, utan vände sig bort.

"Underläkaren på akuten har skrivit ett vårdintyg, Peder. Jag är här för att pröva det."

Peder sa fortfarande ingenting.

"Förstår du vad jag säger till dig, Peder?"

Peder satte sig upp med ett ryck och vände sig mot överläkaren. "Du kan lägga ner teatern", sa han. "Jag vet vem du är. Jag vet varför jag är här."

"Ja, varför är du här, Peder?"

"För att ni inte vill ha er lilla hemlighet avslöjad. För att ni inte vill att jag skall stoppa er. För att jag har kommit för nära."

"För nära vad då?"

"Kom igen!" Peder reste sig upp och började gå av och an i rummet. "Det är bara du och jag här -- sluta låtsas."

Det ryckte i Hiertas mungipa. "För nära vad då, Peder?"

"Jag känner till er domedagsmaskin. Jag känner till profetian. Jag har hittat flickan utan navel. Jag vet vad ni försöker göra."

"Ni? Vilka är ni?"

Peder stannade framför överläkaren.

"Riddarna av det heliga lammet."

Hierta lutade sig tillbaka i stolen och betraktade honom över glasögonen. Han sa ingenting, medan Peder började gå igen.

"Jag vet att ni tänker döda alla människor på jorden och att ni tänker göra det snart -- men jag fattar inte varför."

Han stannade igen.

"Så, varför? Är ni bara simpla självmordsbombare? Är det allt?"

Hierta skakade på huvudet. "Du är sjuk", sa han. "Det här är inte verkligt. Jag kommer att godkänna vårdintyget, Peder. Du är nu intagen för tvångsvård. Om du vill överklaga hjälper vi dig med det."

"Överklaga? Vad spelar det för roll? Jag är ju här för att ni vill ha mig ur vägen. Ni är frimurare -- ni finns överallt. Vad skulle jag ha för chans att överklaga?"

Hierta reste sig upp och lyfte stolen i ryggstödet. Peder drog händerna genom håret och slog sedan handflatan i väggen.

"Cecilia. Jag vill prata med Cecilia. Är hon här?"

"Vem?"

"Cecilia -- underläkaren. Hon som jobbade på avdelningen sist jag var här."

Hierta skakade på huvudet. "Peder, det finns ingen underläkare med det namnet här. Det har aldrig funnits en underläkare med det namnet här." Han slog igen dörren efter sig.

Peder stod mitt i rummet med munnen öppen. Det pirrade i kroppen, som om det flöt sockerdricka i ådrorna.

"Du ljuger", sa han. "Du ljuger!"

Han sprang fram till dörren och bankade på den med båda knytnävarna.

"Du är en jävla lögnare! Svin!"

Han sjönk ner på golvet med ryggen mot dörren. Kylan från stålet gick genom tröjtyget. Han kände avgrunden öppna sig. Han skakade på huvudet, med tårar rinnande längs kinderna.

"Du ljuger", sa han tyst. "Jag vet att du ljuger."

Men han kände sig inte längre säker.


### Tvångsmedicinering ###

En timme senare rasslade det i låset och Peder föstes åt sidan när dörren trycktes upp.

"Jag kommer med mat", sa en skötare med rakat huvud och ring i örat.

Peder tittade inte upp och skötaren ställde brickan på golvet och stängde dörren efter sig. När han kom tillbaka en halvtimme senare  var maten orörd. Peder låg i fosterställning på madrassen. Skötaren såg bekymrat på honom, innan han tog brickan och gick. En kort stund senare återvände han med två män och en kvinna.

"Peder", sa kvinnan. "Minns du mig? Det är syster Inger från avdelningen."

Peder var tyst.

"Vi behöver ge dig medicin, Peder. En spruta."

Syster Inger nickade åt skötarna och de la sig ner på knä och höll fast Peders armar och ben. Han rörde inte en muskel när de drog ner hans byxor och stack en nål i hans högra skinka. Han rörde inte en min när Inger injicerade sprutans innehåll och det spände till när vävnaderna pressades isär av vätskan. Världen började snart snurra och Peder gled in i sömn. Ljuset från lysröret i taket mattades och det blev svart.


### Mardröm om Cecilia ###

Peder drömde. Han stod på en äng, med böljande gräs så långt ögat kunde se. Vita blommor lyste som stjärnor mot det gröna. Luften var ljummen och det var vindstilla. I drömmen vände sig Peder om och såg Cecilia stå en bit bort med ryggen mot honom. Han öppnade munnen för att säga något, men det kom inga ljud. Han tog ett steg mot Cecilia, sedan ett till och ett till. När han sträckte fram sin hand för att vidröra henne försvann hon. Förvirrad vände han sig om. Cecilia stod nu en bit bort åt andra hållet, fortfarande med ryggen mot honom. När han närmade sig försvann hon igen och dök upp på en ny plats, precis utom räckhåll. I drömmen kände Peder paniken skölja över honom. Han rörde sig oroligt på madrassen. I drömmen värmde solen och det blåste upp en svag vind, som fick gräsfälten att bölja. Cecilia vände sig långsamt om och Peder såg att hon var ihålig. Där hennes ansikte skulle vara fanns ingenting, bara mörker.


### Hierta bearbetar Peder ###

När Peder öppnade ögonen igen satt Gunnar Hierta på en stol vid dörren.

"Hur mår du?"

Peder svarade inte.

"Du har fått medicin, Peder. Medicin som gör dig trött. Du behöver hjälp. Din hjärna spelar dig spratt."

Peder skakade huvudet där han låg. "Jag är inte galen", sa han.

"Allt du berättar om, Peder -- hemliga sällskap, domedagsmaskiner, profetior -- det är inte verkligt. Det finns ingen logik i det."

"Jag är inte galen", sa Peder igen. "Jag vet."

"Men varför just du?" sa Hierta. "Om vi antar att du har rätt -- varför just du?"

"Vad då?"

"Om det nu finns en stor konspiration, varför är det just du som upptäcker den? Varför är det just du som har makt att kullkasta den? Varför du och ingen annan?"

Peder vände huvudet och såg på överläkaren.

"Jag vet inte varför det blev jag. Jag såg sambanden. Jag såg."

"Men Peder, om det vore sant borde väl någon annan också sett det. En så stor hemlighet som den du beskriver *går* inte att dölja. Inte under så lång tid."

"Cecilia har också sett", sa Peder.

Hierta suckade. "Cecilia är inte verklig."

"Du ljuger."

"Har någon annan sett henne? Vet du var hon bor? Har du sett henne äta och dricka? Har du sett henne gå på toaletten?" Han tog av sig glasögonen och höll skalmen mellan tummen och pekfingret. "Cecilia finns inte i verkligheten. Du har skapat henne, Peder."

Peder skakade på huvudet. Tårar rann nerför hans kinder och samlades i en pöl på madrassens plastöverdrag. Gunnar reste sig och lyfte stolen från golvet.

"Ta din medicin, Peder. Så kan du snart komma upp på avdelningen."

Han lämnade Peder ensam igen. Det brände i magen, en svidande eld som letade sig upp genom bröstet. Han kröp fram till toalettstolen och kräktes, tills magen var tom. Efteråt sjönk han ihop på betonggolvet igen, bredvid det vita porslinet. Han tänkte på det orörda vinglaset som Cecilia lämnat efter sig, på alla gånger de träffats på caféer. Han kunde inte minnas en enda gång då han sett henne äta eller dricka.

"Åh, gud", sa han. "Jag försvinner."

Han slöt ögonen igen och drev in i drömmen.


### Samuel eggar Peder till självmord ###

Han vaknade av att han frös. Han kröp bort till madrassen igen och kurade ihop sig i fosterställning. Han hackade tänder. Andedräkten var som vit rök. Peder såg sig om, men han var ensam. Ändå hade han känslan av att någon iakttog honom.

Lysröret i taket fladdrade till och slocknade.

"Hallå?" ropade Peder. "Är det någon här?"

Ingen svarade.

Lysröret blinkade till och tändes igen med ett knäppande ljud. Samuel stod framför dörren, som en mörk skugga.

"Hej, Peder", sa han.

Peder satte sig upp och kravlade baklänges tills ryggen slog emot väggen. Han höll upp sin ena arm till skydd.

"Vad vill du?" sa han.

Samuel tog ett steg mot honom.

"Åh, lite av varje."

Rösten skar genom Peder och han huttrade. Den svartklädda gestalten vände upp ansiktet mot lysröret och det flimmrade till.

"Fantastiskt rum, det här", sa han. "Ett rum för de allra tokigaste -- ett rum utan fönster, utan hopp. En plats för dem bortom räddning."

Peder kröp ihop ytterligare mot väggen, med knäna uppdragna mot hakan. Samuel satte sig på huk framför honom. Den kyliga andedräkten strömmade i vågor mot Peders ansikte. Den doftade jord.

"Kan du känna det, Peder? Känner du galenskapen sprida sig i din kropp? Känner du den flyta genom dina ådror? Känner du hur den blandar sig i hela ditt livsvatten? Hur den tränger ut allt som är friskt i dig?"

Peder vände ner blicken.

"Varför dödar du inte bara mig?"

"Varför skulle *jag* döda dig?", sa Samuel. "Vad vore det roliga i det?"

Han reste sig upp till stående.

"Jag känner hopplösheten i dig. Jag känner hur den äter upp dig. Min blick ser långt, Peder. Jag ser din flickvän Jessica. Hon är tillsammans med Jesper. Är inte det din vän? De njuter av varandras kroppar i vardagsrummet -- i soffan som du och Jessica köpte tillsammans på IKEA. Kommer du ihåg när ni köpte den, Peder? Hur ni provsatt i den, skrattade i den, lovade varandra trohet? Nu är hon med din vän. Hon verkar tycka om sex trots allt -- hon tycks inte ha någon huvudvärk ikväll."

Han strök sin behandskade hand mot tyget i ytterrocken.

"Jag ser din far i fåtöljen vid TV:n, med ett glas sprit. Han dricker sig redlös i kväll, som alla kvällar, för att bedöva sig. Din far har förlorat sin tro, Peder. Tack vare dig."

Peder grät. Tårar och snor rann nerför hans ansikte. Han hulkade högljutt.

"Jag ser dig, Peder -- tjugo år från idag, ensam i en nerrökt lägenhet, fet och impotent av alla mediciner. Dina händer skakar, du har svårt att få cigaretten till dina läppar. Dina nikotingula fingrar slinter kring spritglaset. Ingen älskar dig, ingen vet att du finns -- förutom din kontaktperson på psyk, som har gett upp hoppet om dig. Du önskar att du hade haft modet att försvinna, medan du ännu hade förmågan. Nu klarar du inte ens att ta livet av dig. Du är patetisk, Peder. En ynklig parodi av en människa. Detta är din framtid. Detta är vad du har att se fram emot. Ett liv som psykiskt sjuk -- precis som din mamma."

Samuel skrattade, raspigt och rosslande. Peder höll händerna för öronen och blundade hårt. Tårarna smakade salt. För sin inre syn såg han sig själv, hjälplös i en förfallen fåtölj, med tunt fettglasigt hår. Hans vattniga ögon stirrade tomt framför sig, på en TV som spydde ut meningslösa dagsåpor. Hans t-shirt hade hål efter fallande cigarettglöd. Hans kalsonger var fläckade av gammal urin. Huden var täckt av infekterade sår, eksem om utslag.

Snoret rann bakåt i svalget och ner i magen. Peder kände en våg av illamående skölja genom kroppen. Han knep ihop munnen och försökte hålla tillbaka kräkreflexen. Ett metalliskt klingande fick honom att öppna ögonen. Samuel var borta. Han var ensam igen. Mitt på golvet låg ett rakblad och blänkte i ljuset från lysröret.


### Självmord ###

Peder satt länge och stirrade på rakbladet. Det såg så litet och harmlöst ut där det låg på betonggolvet. Så oskyldigt. Peder kände mörkret växa inom sig. Det åt upp allt hopp, tills bara förtvivlan fanns kvar. Vad hade han att leva för? Han var sinnessjuk -- lika galen som sin mor. Vore det inte lika bra att göra slut på det? Innan det var för sent? Medan han ännu kunde? Han reste sig upp på stela ben och plockade upp rakbladet. Han höll det framför sig, mellan tummen och pekfingret. En ljuskatt svepte över hans ansikte när han vred det, som ett ljus i mörkret.

Han satte sig på golvet i skräddarställning, vände upp handflatan och la rakbladet platt mot underarmens hud. Det rörde sig upp och ner, i takt med blodets pulsationer i artärerna. Metallen kändes sval. Förtvivlan smälte undan och lämnade en känsla av frid efter sig. Peder tog upp rakbladet, la eggen mot huden och drog till. En skarp smärta sköt genom kroppen, som ringar på vatten. Huden på underarmen vitnade först, men efter några sekunder blev där ett rött streck. *Inte tillräckligt hårt*, tänkte Peder. Han la eggen mot huden igen och drog -- hårdare den här gången. Det kändes inte lika mycket. Huden vitnade, men snart vällde det upp blod. Det fyllde glipan i huden, rann över kanterna, samlades på armens undersida och droppade ner på golvet. Handleden pulserade av värme.

Peder slöt ögonen och väntade. Kroppen kändes lätt och sorglös för första gången på länge. Han ville försvinna bort, men inget hände. Han öppnade ögonen igen. Blödningen hade avstannat. En mörkröd fläck spred sig på byxbenet. Han suckade, satte rakbladet på plats igen. *Tredje gången gillt.* Han spände armmusklerna och pressade eggen hårt mot huden. *Nu*, tänkte han. *Nu, jävlar.*


### Cecilia till undsättning ###

Låset klickade till och dörren flög upp. Cecilia stod i dörröppningen.

"Peder! Vad gör du?"

Hon sprang fram till Peder, tog rakbladet ur hans hand och slungade det mot väggen. Det slog i betogen med ett klirr.

"Du", sa Peder. "Du är inte verklig. Du finns inte."

"Finns inte?"

"Du är en hallucination."

"Skulle en hallucination kunnat öppna dörren och hjälpa dig fly?"

Hon tog tag i Peders ena arm och drog honom upp på fötter.

"Kom nu, det är bråttom."

När de lämnade rummet svartnade det för Peders ögon och han lutade sig tungt mot dörren. Fingrarna gled över siffror i relief.

"Tretton", sa han. "Rum nummer tretton."

"Ja", sa Cecilia. "Egentligen får vi inte lov att avskilja patienter här i Malmö, men Hierta gör ju som han vill. Kom nu."

Hon ledde Peder genom korridoren, drog sitt passerkort i läsaren vid dörren och tryckte upp den med höften.

"Uppför trappan."

Hon förste honom framför sig uppför stentrappan och ut genom glasdörrarna. Ute på trottoaren slöt Peder ögonen igen och drog in den friska vårluften genom näsan. Den doftade av blommor.

"Hitåt", sa Cecilia. "Jag har en taxi som väntar."

De korsade gatan och hoppade in i en mörkblå taxibil, som stod med motorn på tomgång.

"Staffanstorp", sa Cecilia. "Vilken adress?"

"Prästgården", sa Peder. "Kyrkvägen 11."

Bilen svängde ut från trottoaren och hade snart lämnat sjukhusområdet bakom sig. Peder sjönk ihop i baksätet. Cecilia la en hand på hans knä.


### Peders fars självmordsförsök ###

Taxin stannade på innergården tjugo minuter senare. Cecilia betalade kontant och de klev ut.

"Skit", sa Peder. "Jag har ingen nyckel. Alla mina grejer är kvar på sjukhuset."

"Fast dörren är olåst", sa Cecilia.

Hon hade tryckt ner handtaget och gläntat på ytterdörren. Peder gick uppför den lilla trappan och först in i tamburen.

"Pappa?"

Ingen svarade.

"Pappa, det är Peder."

Huset var tyst.

"Konstigt", sa Peder. "Han brukar aldrig lämna ytterdörren olåst när han går hemifrån."

De sparkade av sig skorna och gick in. Köket var tomt. Disken stod i stället och diskbänken var avtorkad. Vardagsrummet var renstädat, kudden låg prydligt i soffan. En klump växte i Peders mage.

"Det är något som inte stämmer", sa han.

Han sprang uppför trappan till övervåningen.

"Pappa? Är du här?"

Han fortsatte förbi dörren till sitt eget rum och sprang in i föräldrarnas sovrum.

"Pappa."

Hans far låg nerbäddad i sängen. Han låg på sidan och var alldeles stilla.

"Pappa!"

Peder ruskade honom i axeln och hans far rullade över på rygg. Kudden var täckt av maginnehåll, som torkat in i bomullstyget och hans fars hår. En tom whiskyflaska och en tom burk sömntabletter stod på nattduksbordet.

"Nej", sa Peder. "Nej! Helvete!"

Han ruskade sin far ännu häftigare. Huvudet studsade fram och tillbaka på kudden. Munnen var vidöppen, ögonen slutna. Hans far var vit blåröd i ansiktet.

Cecilia kom in i rummet. Hon tvekade först i dörrhålet, men sprang sedan fram till sängen och föste undan Peder. Hon la örat mot faderns mun och lyssnade. Sedan la hon två fingrar på hans hals.

"Han lever", sa hon. "Peder, ring 112."

Peder stod som fastfrusen, med glasartad blick.

"Peder! Nu!"

Peder vaknade till liv med ett ryck, sprang ut i korridoren och ringde efter en ambulans.

"Gå ner till dörren och vänta", sa Cecilia. "Jag stannar hos din pappa."

Peder gick långsamt nerför trappan och ut på gården. Han slog sig ner på bänken vid husväggen och väntade. Tiden gick långsamt. Paniken växte i hans mage. *Kom nu*, tänkte han. *Kom nu.*


### Ambulansen kommer ###

Till sist hördes ljudet av sirener närma sig. Han gick runt till framsidan och vinkade in ambulansen, som kom körande från centrum. Han berättade för ambulansjukvårdaren vad som hänt, medan de lossade en bår och bar in den i huset. Peder väntade utanför, tills de kom ut med hans far, fastspänd på båren, med en gul filt över kroppen. De rullade in båren i ambulasen och fixerade den. En av sjukvårdarna hoppade in och satte en syrgasmask på plats över faderns näsa och mun.

"Följer du med?" sa den andra.

Peder såg ner i marken. Tankarna snurrade.

"Nej", sa han utan att höja blicken. "Jag kan inte."

Sjukvårdaren såg förvånad ut. "Som du vill", sa han och drog igen dörren till ambulansen. Han hoppade in på förarplatsen och ambulasen körde därifrån. När den hunnit en bit bort drog den igång sirenerna igen.

Peder stod kvar en lång stund på grusplanen. Cecilia kom ut och la en hand på hans axel.

"Kom nu, Peder. Nu tittar vi på din arm."

"Jag borde ha följt med", sa Peder.

"Det finns inget du kan göra just nu. Vi har annat vi måste ta tag i."

Peder såg på henne.

"Jag har kommit på något", sa hon. "Om jag har rätt har vi inte mycket tid på oss."


# En kupol av glas #

<!-- De tar sig till Nevishögs kyrkogård och hittar bomben. De ertappas av Hierta och Samuel. Showdown. -->
	
De gick upp till badrummet på övervåningen och Cecilia hjälpte Peder tvätta underarmen med tvål och vatten. Hon letade runt bland skåpen tills hon hittade en flaska sårtvätt och en bomullstuss. Det sved i såret när hon rengjorde det och Peder bet ihop käkarna.

"Har ni något förband?"

"Vet inte. Behövs det?"

"Du har inte skurit särskilt djupt, tack och lov. Risken vore väl att du drar upp såret igen så det börjar blöda."

"Om det finns något ligger det i överskåpet."

Cecilia hittade textilplåster på rulle, klippte av en lång bit och klistrade den på plats över såret. Peder stannade en stund själv på toaletten. Han orkade inte duscha ordentligt, utan  tvättade sig i bara ansiktet och i armhålorna. Han tog av sig sjukhuskläderna och tog på ett par smutsiga jeans och en t-shirt, som låg på stolen i hans sovrum. Till sist kammade han sitt fuktiga hår bakåt.

Det var oredigt i hans fars sovrum. Peder ställde tillbaka sänglampan, som slagits ner från nattduksbordet. Han samlade ihop de spolkade sängkläderna, tog med dem ner och stoppade dem i tvättmaskinen. Han hittade en förpackning tvättmedel med klumpar i ett skåp, fyllde facket och startade maskinen. Under tiden hade Cecilia satt på kaffe ute i köket. De slog sig ner vid köksbordet med var sin ångande kopp. Peder struntade i mjölken.

"Så vad är det du har kommit på?" sa Peder.

"Jag kom på en sak när jag läste breven från min morfar. Vi hade rätt när vi antog att riddarna gömt bomben i en grav."

Peder blåste i koppen och tog en liten klunk.

"Vi var där", sa han. "Där fanns ingen domedagsmaskin, bara ett lik. Vi hade fel -- och nu är det för sent."

Huvudet värkte och det skimrade i utkanten av synfältet. Han masserade tinningen.

"Jag tror jag håller på att få ett migränanfall. Jag har inte haft migrän på flera år."

"Jag tror inte vi hade fel", sa Cecilia. "Bomben finns i en grav -- bara inte i den graven vi undersökte."

"Vad menar du?"

"De flyttade aldrig Edencronas kvarlevor från Malmö till Staffanstorp."

"Så vad gjorde de då?"

Cecilias ögon glittrade.

"Förstår du inte? Det var en rökridå. De låtsades flytta kroppen för att få tillfälle att begrava domedagsmaskinen -- men inte i Malmö, utan här i Staffanstorp."

"Här."

"I Malmö täckte de graven och låtsades öppna graven. I Staffanstorp byggde de ett helt mausoleum. Finns det ett bättre tillfälle att gömma en bomb?"

Peder välte omkull sin kopp och en pöl av kaffe spred sig över bordet. Han rynkade pannan och bet sig i underläppen.

"Är du säker?"

"Ja, jag är säker."

"Hur mycket tid har vi på oss?"

"Ett eller två dygn", sa Cecilia. "På sin höjd."

Hon hämtade en disktrasa från diskhon och försökte fösa ihop kaffet innan det började droppa ner på golvet.

"Det kan också vara mindre", sa hon. "Det verkade ju inte som Hierta ens visste exakt när den ska detonera."

Peder drog av papper från hushållsrullen på bordet och började torka han också.

"Vi får dra direkt", sa han. "Nevisborgs kyrkogård ligger i utkanten av Staffanstorp, på andra sidan av gamla Malmövägen. Det är lika bra vi promenerar."


### Till Nevishögs kyrkogård ###

När det städat upp i köket gick Peder upp på övervåningen och hämtade skinnpungen med speldosorna, som han gömt under dukarna i linneskåpet. Han stoppade ner den i ryggsäcken, kontrollerade att ficklampan fungerade och stoppade ner den också. De tog var sin banan från fruktskålen i köket, som de skalade på vägen ut.

"Är det långt?" sa Cecilia.

Peder skakade på huvudet. "Näe. Inget ligger långt bort här i Staffanstorp. Det tar väl en halvtimme att promenera gå."

De åt bananerna under tystnad och slängde skalen i en papperskorg, som hängde i en lyktstolpe. När de passerat centrum tog de av in på en cykelväg som skar genom de vidsträckta villaområdena. Vårkvällen var ljummen. Ljuset från den nergående solen fick träd och buskar att lysa i varma gröna färger. Lövverken ovanför deras huvud sjöd av liv.

När de passerade en lekplats, där två tonårsflickor satt och pratade på var sin gunga, korsade en svart katt deras väg. Den stannade i gräset vid sidan om asfalten och såg på Peder och Cecilia med glödande gula ögon. Peder spottade tre gånger över vänster axel och katten försvann in under en buske.

"Är *du* vidskeplig?" sa Cecilia.

"Idag tar jag inga risker."

I det nybyggda Hagalidområdet, där putsade hus i vitt och rött stod på rad längs vägen, klippte man gräs och lekte i trädgårdarna. Doften av tändvätska och brinnande kol fyllde luften.

De passerade under bron till den gamla Malmövägen och tog av till höger, upp mot Nevisborgs kyrka.

"Det ser ut som den gråter", sa Cecilia när de stannat på gatan utanför kyrkan.

"Hmm", sa Peder. "Det har jag aldrig tänkt på."

Det vita klocktornet reste sig mot himmeln. Sot svärtade den vita putsen i strimmor under de båda tornfönstren, som rinnande maskara på ett rödgråtet ansikte.

"Är det smuts allt det där?"

"Avgaser, antar jag."

De stod tysta bredvid varandra utanför den svartmålade järngrinden. Cecilias hand slöt sig om Peders.

"Det är väl bara att gå in", sa hon.

Gångjärnen gnällde när grinden gled upp. De tog ett par steg in på grusgången.

"Är det här allt?" sa Cecilia.

Ett tiotal gravstenar stod på var sin sida om gången upp mot kyrkporten. Den lilla kyrkogården inramades av väldiga kastanjeträd. Ett litet redskapsskjul, med en skyffel och några gröna vattenkannor av plast, stod inklämt mellan en trädstam och en stenmur. De såg inte till något mausoleum.

"Det här är bara en liten del", sa Peder. "Den stora kyrkogården ligger bakom kyrkan. Kom."

De tog till höger och gick förbi kyrkobyggnaden. Fönstren var mörka. Allt som hördes var kvällsvinden i trädkronorna och deras egna fotsteg i gruset.

"Där", sa Peder och visade med handen.

Framför dem bredde en långsmal kyrkogård ut sig, begränsad på tre sidor av en stenmur. Ännu en svart järngrind syntes långt bort på andra kortsidan. De gick längs den breda grusgången i mitten och såg på gravstenarna som stod i rader på båda sidor.

"1889, 1911, 1908. Det är gamla gravar, det här", sa Cecilia. "Kanske för gamla. Den vi letar efter är väl från 1983 -- finns den verkligen här?"

"Vet inte", sa Peder. "De kan mycket väl ha köpt upp en gammal plats."

Peder tog den vänstra halvan av kyrkogården och gick längs de mindre gångarna, som förgrenade sig från huvudgången. Cecilia tog den högra halvan. Skuggorna blev längre och längre, medan de gick längs gångarna och läste på stenarna. Solen lyste röd bakom slöjmoln vid horisonten, vinden mojnade och luften blev svalare. En koltrast drillade i skymningen.

"Hittar du något?" skrek Peder tvärs över kyrkogården.

"Nej. Alla gravar är för gamla. Den finns inte här."

De möttes vid bortre kortändan, framför järngrinden.

"Nähe", sa Peder. "Då får vi gå över till den nyare delen."

"En del till?"

"Kom."

Peder öppnade grinden i stenmuren och de kom ut på en grusväg bred nog för bilar att köra på. På motsatta sidan fanns ännu en stenmur med en grind. Trädkronor skymde himmeln ovanför. En häst gnäggade i fjärran. De gick genom grinden och såg på kyrkogården som bredde ut sig framför dem. Gravstenarna här verkade nyare. Diabasen var fortfarande blankputsad och många hade guldfärgen kvar i inskriptionerna.

"Vi kör på samma sätt?" sa Cecilia.

Peder nickade.

De gick längs gångarna och läste.

"1968, 1975, 1980", sa Peder. "Det här ser mer lovande ut."

Tjugo minuter senare kände Peder modet sjunka för varje rad han avverkade. När de möttes i bortre ändan av kyrkogården skakade Cecilia bara på huvudet.

"Fan", sa Peder. Han drog handen genom håret och bort mot horisonten.

"Jag är ledsen, Peder. Finns det fler delar av kyrgogården?"

"Jag tror inte det. Det här är allt."

Cecilia la en hand på hans axel.

"Jag vet inte vad jag ska säga. Jag var säker på att den skulle finnas här", sa hon.

Peder skakade på huvudet.

"Det är något vi missar. Det är något vi inte ser."

Han sjönk ner på en grönmålad parkbänk, som stod med ryggen åt en hög buxbomhäck och lutade huvudet bakåt, in bland de små grenarna. Bänken kändes kall och fuktig mot hans händer.

"Det är kört", sa han. "Tiden har runnit ut."

Cecilia satte sig bredvid honom.

"Du kan inte veta att det är kört", sa hon. "Vi vet inte hur mycket tid vi har kvar."

"Det spelar ingen roll. Jag har inga fler idéer. Jag vet inte vad vi skall göra." Han lutade sig framåt och gömde ansiktet i händerna. "Jag har inte en jävla aning."

Han satt framåtböjd tills han kände blodet pulsera vid tinningarna och det susade i öronen. När han rätade på sig och öppnade ögonen såg han något vitt avteckna sig mot den mörka häcken en bit bort.

"Kolla", sa han. "Ett lamm. Det står ta-mig-fan ett lamm där borta."

Cecilia såg det hon också.

"Tror du det rymt?"

Djuret stod stilla och såg rakt mot dem, med gula ögon.

"Nej", sa Peder. "Jag tror inte det har rymt. Jag tror det vill säga oss något."

Lammet vände sig från dem och började gå.

"Kom", sa Peder och följde efter.

Lammet ledde dem längs kyrkogårdens kortsida och stannade framför den höga buxbumhäcken i hörnet. Den vände huvudet, som för att försäkra sig om att de följde med, sedan försvann den in genom en öppning.

"Huh", sa Peder. "Varför såg vi inte den innan?"

Häcken låg om lott, vilket nästan gjorde öppningen osynlig. Peder och Cecilia gick genom den och stod i en lång smal korridor, med buxbom på båda sidor. Peder ställde sig på tå, men kunde inte se över kanten. Lammet stod några meter bort och väntade tills de närmade sig, innan det rundade ett hörn och försvann utom synhåll. Peder och Cecilia skyndade på stegen och hann precis få syn på lammet igen, innan det rundade ett annat hörn längre fram. Solen sjönk under horisonten och färgerna ersattes av en gråskala.

"En labyrint", sa Cecilia. "Det är en labyrint". Hon drog fingrarna genom de tjocka glansiga bladen. "Vad är det här för människor?"

Häcken, som såg ut att en gång ha varit omsorgsfullt formklippt, var nu vildvuxen. Grästuvor sprängde upp mitt i grusgången.

"Det verkar inte som någon har skött om den på länge", sa Peder.

"Det kanske var Görans uppdrag, det också?"

Lammet höll sig hela tiden ett par meter framför dem och väntade in dem varje gång de kom på efterkälken. Peder försökte memorera vägen, men fick ge upp.

"Jag går inte att komma ihåg alla svängar vi gjort", sa han. "Det är helt omöjligt."

"Vi skulle haft ett garnnystan", sa Cecilia. "Eller brödsmulor."

Gången smalnade av, väggarna kröp närmare. Luften blev allt kyligare och Peder drog upp dragkedjan i skinnjackan hela vägen till halsen.

"Det här känns helt overkligt -- att någon faktiskt byggt en labyrint i verkliga livet."

"Som i *The Shining*", sa Peder. "Tur att det inte snöar."

"*Heeeeer's Jonnyhh*", sa Cecilia hest.

De svängde höger, sedan vänster och såg lammet försvinna genom en öppning. Peder rivstartade och sprang efter.

"Herrejävlar", sa han tyst.

Cecilia hann upp honom och visslade till.

Framför dem bredde en gräsplan ut sig, omgiven på alla sidor av hög buxbum. Gräset var oklippt och fröställningar vajade i en svag vind. Ängsblommor lyste vita i det svaga ljuset. Grusgången fortsatte fram mot ett mausoleum av vit sten, fläckad av alger och mossa. På var sida om gången stod änglar av sten, med vingarna utbredda. De var högre än Peder, med ansiktena vända mot skyarna.

"Tolv", sa Peder. "De är tolv stycken."

De gick genom allén av änglar. Fågelsången hade tystnat och det enda som hördes var deras fotsteg. Molnslöjorna drogs undan och stjärnorna tändes på himmeln. En fullmåne badade dem i silverljus.

Peder slog av på takten och såg upp på ängeln som tornade upp sig över honom. Den hade armarna utmed sidorna. Det lockiga håret var draget bakåt från pannan. Ansiktet såg allvarligt ut, ögonlocken var slutna. Peder huttrade till.

"Änglar", sa han. "En arme av dödsänglar."

Den sista ängeln på varje sida om gången sträckte ut en arm och pekade mot mausoleets port. Peder och Cecilia gick upp för tre trappsteg av sten och stod framför en dörr av mörkt trä. Ett hänglås fogade samman dörren med karmen.

"Låst", sa Peder. "Så klart."

"Har du med dig bultsaxen?"

"Nej. Fan, jag tänkte inte på det."

"Vad gör vi då?"

Peder höll hänglåset i sin hand. Det såg gammalt och rostigt ut.

"Vi kan kanske slå upp det?"

Han tog fram ficklampan ur ryggsäcken och tände den. Han gick nerför trappan och gick runt på byggnaden, med ljuset spelande över marken. På baksidan hittade en hög stenar, delvis överväxta av gräs. Han la ner ficklampan på marken, tog tag i den största stenen och ruckade den fri från gräs. Han svankade ryggen, spände lårmusklerna och drog upp den ur jorden. Hans fingrar slank mot den fuktiga stenen och den slog i marken med en smäll. Den missade precis hans tår. Han böjde sig ner och plockade upp den i famnen och bar den till framsidan.

"Nu ska vi se", sa han. "Akta fötterna."

Han lyfte stenen över hänglåset och lät den falla. Den slog i metallen, studsade åt sidan och föll i stentrappan med ett brak. Cecilia hann precis hoppa åt sidan när den rullade nerför trappstegen och ut på grusgången.

"Förlåt."

Peder lös mot dörren. Hänglåset satt kvar. Metallenn glimmade, där rosten slagits bort.

"Skit."

Han räckte ficklampan till Cecilia, bar upp stenen igen och lyfte den högt över huvudet. När den föll på nytt försökte han styra den mot låset så gott han kunde. Den här gången knäcktes låset i två delar, som föll till marken med ett skrammel.

"Yes!" sa Peder och slog samman handflatorna.

De drog upp dörren tillsammans. Trät skrapade mot stengolvet när den svängde upp och doften av fuktig sten rann ut över dem och nerför trappan. Peder riktade ljuskäglan in mot mörkret.

Mausoleet bestod av ett enda kvadratiskt rum, med väggar av vit sten. Golvet var av skrovlig granit. Det var kvavt därinne, som om det fanns för lite syre.

"Kolla", sa Peder och riktade ljuset mot mitten av rummet. Han var torr i munnen och ficklampan gled i hans svettiga hand.

Mitt på golvet stod en kupol av glas, en knapp halvmeter hög, med en krage av ärgad koppar. Kupolen var täckt av damm, men de kunde se något röra sig bakom glaset.

"Är det..."

"Jag tror det."

De gick närmare och Peder la en hand mot det svala glaset. Han torkade av dammet med jackärmen och satte lampan mot. Inuti kupolen rörde sig kugghjul. En del var små, andra stora. Några rörde sig långsamt, andra snabbare. Ett mekaniskt räkneverk räknade ner dagar, timmar och minuter med vita siffror mot svart bakgrund. Apparaten tickade svagt.

"Det låter som en pacemaker", sa Cecilia. "Som en mekanisk klocka."

De stod stilla en lång stund och såg domedagsmaskinens urverk röra sig i skenet från ficklampan. Det var skrämmande och vackert på en gång.

Till slut tog Peder ett djupt andetag. "Din morfar var ett geni", sa han.

"Ja."

Bakom glaset överförde en liten metallarm kraften från ett kugghjul och räkneverket rörde sig.

"Tre timmar kvar", sa Peder.

"Hur ska vi få stopp på den?"

Peder knackade mot glaset.

"Jag vet inte om vi kan krossa glaset. Det verkar tjockt."

"Tror du inte bomben exploderar om vi försöker något sådant?"

"Kanske. Ingen aning."

Han drog handen längs kupolen och ner på kragen av koppar. Fingrarna fastnade i en liten fördjupning på sidan. I ljuset från ficklampan upptäckte han en rektangulär försänkning, med en infälld månskära i botten.

"Så klart", sa han. Han gick ett varv runt kupolen och fann två försänkningar till, jämt spridda längs omkretsen. "Vi har ju nyckeln."

"Speldosorna", sa Cecilia.

Peder tog av sig ryggsäcken och fumlade med dragkedjan. Det hade blivit iskallt i det lilla rummet av sten och hans fingrar var stela och fumliga. När han fått upp den knutna remmen kring skinnpungen hällde han ut innehållet i Cecilias händer. Hon satte speldosan med månen på plats i försänkningen och tryckte till. Den fastnade med ett klick.

"Den passar."

Hon gick runt kupolen och satte fast de andra två, lossade nyckeln hon bar i en kedja runt halsen och drog upp speldosorna, en efter en. I ljuset från ficklampan bolmade Peders andedräkt som vit rök. Han satte pekfingret på spärren till den ena speldosan, Cecilia satte var sitt finger på de andra två.

"Beredd?" sa Cecilia.

"Beredd."

Dörren skrapade mot stengolvet och Peder släppte sitt finger.

"Det räcker så", sa en röst.

Peder riktade ficklampan mot dörren. Överläkare Gunnar Hierta stod alldeles stilla, med en pistol riktad mot honom.

"Ut härifrån", sa han.

Peder reste sig upp.

"Gunnar", sa han. "Det är över."

"Det är inte över förrän om tre timmar", sa Hierta. "Ut härifrån."

Peder såg på pistolen i hans hand.

"Det där ser inte ut som ett riktigt vapen."

"Jag lovar dig att det är riktigt nog."

Peder svepte med ljuset över rummet.

"Har du kommit ensam?"

"Nej. Jag har med mig en gemensam bekant", sa Hierta.

Från andra hörnet av mausoleet raspade en röst.

"God kväll, Peder."

Peder snurrade runt och riktade ljuset mot rösten. Samuel stod i hörnet, med ansiktet i skugga.

"Samuel känner du ju", sa Hierta.

### Showdown ###

Peder och Cecilia gick ut ur mausoleet och ner på grusgången. Överläkaren följde efter, med pistolen riktad mot dem. Samuel cirklade runt och ställde sig på andra sidan. Stenänglarna höjde sig över dem.

"Vad händer nu?" sa Peder.

"Nu väntar vi", sa Hierta.

"På vad?"

"Var inte dum. Vi väntar på att den stora planen går i lås."

"Jag fattar inte", sa Peder. "Riddarna av det heliga lammet skulle ju skydda Guds rike på jorden -- varför tänker ni då utplåna hela mänskligheten?"

"Tro mig", sa Hierta. "Det var inte ett lättvindigt beslut."

"Förklara så jag förstår", sa Peder.

Överläkaren såg på honom. Glasögonen skimrade i månljuset.

"Snart står den sista striden mellan himmel och helvete", sa han.

"Ja, jag har hört det. Det är profetian från den schizofrena flickan utan navel."

"Ja. Hon sa något annat också. Hon hade sett himmeln förlora. Hon hade sett helvetet segra -- vinna mänskligheten. Vi är alla dömda till en evighet av lidande."

"Men vad uppnår ni med att detonera en atombomb?"

"Förstår du inte? Genom att befria mänskligheten nu hinner dess själar till himmeln innan slaget står. Vi skänker mänskligheten evig frid."

"Genom att mörda en hel värld?"

"Det är enda sättet. Du får tro mig på mitt ord -- vi har undersökt *alla* andra möjligheter."

"Ni är galna", sa Peder.

"Nej min vän. Av oss två är det bara du som har en journalförd galenskap."

Hierta såg på sitt armbandsur. Han lyfta urtavlan nära för att se.

"Och han", sa Peder och pekade mot Samuel. "Vem är han?"

"Samuel? Han har beskyddat vår orden i årtionden. Han gör vad som behövs för den stora planen."

"Som att mörda?"

"Om nödvändigt."

Samuel tog ett steg mot dem.

"Hur är det med din far, Peder", sa han.

Peder knöt nävarna och tog ett steg mot mannen i svart. Kylan slog emot honom och det blev tyngre att andas.

"Vad gjorde du med min pappa?"

Samuel skrattade.

"Jag visade honom vart din mor tagit vägen", sa han. "Jag visade honom hur hon klättrade över relingen på Polenfärjan, hur hon hängde fast med stelfrusna fingrar. Jag visade honom mörkret och förtvivlan i hennes hjärta, när hon släppte taget och föll ner i havet. Ingen såg henne försvinna. Hon var alldeles ensam."

"Du ljuger", sa Peder. "Du ljög för honom."

"Varför skulle jag ljuga när sanningen gör så mycket mer ont?" Han tog ett steg till mot dem. "Vet du vad det bästa är, Peder? Precis när din mor slog i vattnet ångrade hon sig -- hon ville leva. Hon kämpade för sitt liv i svallvågorna efter båten. Är det inte underbart?" Han skrattade igen och tog ett steg till mot dem. Han vred nacken så det knakade. "Drygt två timmar kvar", sa han. "Två timmar, sedan är den här lilla charaden över."

En eld tändes i Samuels mun och blå lågor slickade hans tänder. Luften framför hans ansikte vibrerade av värmen.

"Samuel, stanna där borta", sa Hierta. "Du ska vakta utgången."

Samuel låtsades inte om honom utan tog ett steg till mot Peder och Cecilia. Peder backade.

"Hör du vad jag säger, Samuel?" Hiertas röst lät annorlunda.

"De ska ingenstans", sa Samuel. "Inte du heller. Min plan är nära fullbordan. Ingen kan stoppa den nu." Eldslågor och rök slog ut från hans mun när han talade. 

Hierta riktade pistolen mot honom.

"Stanna där!" skrek han. "Du ska göra som du blir tillsagd!"

Samuel rörde sig snabbare och flöt fram mot överläkaren.

"Jag har inget behov av dig längre", sa han. "Vare sig av dig eller din lilla orden."

Hierta avfyrade ett skott mot Samuel. Knallen ekade mellan stenänglarna och en blå eldslåga slog ut från Samuels kropp, när kulan träffade honom. Samuel fortsatte röra sig framåt och Hierta avfyrade tre skott till i snabb följd.

"Vem är du?" skrek han.

Luften kring Samuel skälvde, som om han var en hägring.

"Jag är fruktansvärd", sa han.

Hierta tömde pistolens magasin i Samuel, men fick inte stopp på honom. Pistolen föll ur hans hand och han sjönk ner på knä.

"Min Gud", sa han.

"Din gud är inte här", sa Samuel. "Han är aldrig här när man behöver honom."

Överläkaren såg upp på den svartklädda gestalten.

"Är allt en lögn?"

Samuel nickade.

"Var profetian också en lögn?"

"Ja."

"Varför?"

"Det är min hämnd. Han kastade ut mig från sin skapelse, så jag förgör den helt och hållet. Jag gör det med er hjälp -- hans gudfruktiga små tjänare. Är det inte ironiskt? Det är en perfekt liten hämnd."

Samuel satte sin hand mot Hiertas hals, grävde in fingrarna och slet loss luftstrupen. Överläkaren for upp på fötter med händerna tryckta mot hålet i strupen och tog ett par steg. En kvast av blod slog ut mellan hans fingrar, innan han sjönk ner på marken igen. Det bubblade och gurglade när han försökte andas vid Samuels fötter. Han krälade i gruset, famlade med händerna bland grästuvorna och låg sedan stilla. Väsandet upphörde.

"Idiot", sa Samuel. "Ni kan inte ens dö med värdighet."

Samuel vände sig mot Peder och Cecilia.

"Så, Peder. Vår lilla lek har nått sitt slut."

Peder sträckte ut en arm för att skydda Cecilia.

"Varför dödade du inte mig med en gång? Varför väntade du tills nu?"

"För att jag aldrig kunnat motstå spelet. Jag vill att du ska veta att det roat mig att se dig famla runt -- att se dig dingla som en mask på en metkrok."

Han stod så nära att Peder kände värmen mot ansiktet. Bakom Peder drog sig Cecilia ut mot sidan av gången. Hon böjde sig ner, utan att släppa den svartklädda mannen med blickan och kände med handen längs marken. Hon slöt fingrarna kring en sten, stor som en knuten näve.

När Samuel sträckte sin hand mot Peders hals cirklade Cecilia runt bakom dem. Hon lyfte stenen över huvudet och kastade sig mot Samuel. Stenen slog i hans bakhuvud med en dov smäll. Hatten föll av honom och en skur av glödloppor slog ut från hans skalle. Han grymtade till och drog tillbaka sin hand.

"Envis", sa han.

Han snurrade runt så snabbt att Peders ögon inte hann med, lyfte Cecilia i nacken och kastade iväg henne som om hon varit en docka. Hon flög genom luften, studsade mot en av stenänglarna och slog i gräsmattan ett par meter bort. Hon rullade några varv och låg stilla.

Peder kastade sig åt sidan och började springa. Han sprang ut mellan två stenänglar och ut på gräsmattan och rusade mot öppningen i buxbomhäcken. Gräsvipporna smattrade mot hans lår.

"Vart ska du, lilla lamm", sa Samuel. Han lät road.

Peder kastade sig in genom öppningen och vidare längs den smala korridoren. Han svängde höger, sedan vänster. Blodet susade i öronen, bröstet värkte mellan andetagen. Häcken tornade upp sig svart i månskenet. Han svängde vänster igen och sprang allt han orkade tills nästa vägskäl. Där stannade han, lutade sig framåt med händerna mot knäna och försökte hämta andan. Han lyssnade efter fotsteg, men allt var tyst.

Han valde vägen till höger och satte fart igen. Mörkret omgav honom, fotstegen krasade i gruset. Han såg sig omkring och hoppades på ett landmärke, något han kände igen, men allt var lika.

"Fan, fan fan."

Han sprang planlöst nu -- höger, vänster, höger. Sprang han i en cirkel? Kändes inte den kröken bekant? Blodsmak vällde upp i munnen. *Jag orkar inte mer*, tänkte han. *Det är nog. Jag har fått nog.* Han sjönk ner på knä i gruset och hostade. Då såg han den, ett par meter längre fram -- en öppning i häcken. Han for upp på fötter och kastade sig framåt, snubblade precis i öppningen och föll på utsträckta armar. Det brände till i huden, när händerna gled i gruset.

"Välkommen åter", sa en raspig röst.

Peder tittade upp. Framför honom ledde en allé av stenänglar fram mot ett mausoleum i vit sten.

"Nej!"

Han snurrade runt och satte sig på knä. Samuel stod mellan honom och öppningen i häcken.

"Trodde du att du skulle komma undan? Ingen kommer undan."

Den svarta gestalten närmade sig. Peder orkade inte lyfta blicken, utan satt kvar hopsjunken på knä. Det var över.

"Nöjet har varit på min sida", sa Samuel, sträckte fram sin hand och la fingrarna mot Peders hals. Hans beröring brände mot huden. Peder slöt sina ögon och tänkte inte på någonting alls.

Han hörde ljudet av sten som rörde sig mot sten och ett vinande for genom luften. Trycket mot hans hals släppte och Peder öppnade ögonen. En ängel av sten höll sin hand kring Samuels handled och tvingade den åt sidan. Samuel blottade sina tänder och elden i hans mun flammade het. En andra ängel tog tag i den andra armen och Samuel drogs bakåt, bort från Peder.

Samuel skrek. Blå lågor sprutade ur hans mun. Det började ryka om hans kläder och hela hans kropp exploderade i ett hav av eld. Fler stenänglar tog tag i hans ben och midja och de tvingade ner honom platt på marken.

"Visa dig!" skrek Samuel. "Visa dig, din fega ynkrygg!"

"Jag är här."

På trappan till mausoleet stod den allvetande. Han hade sin käpp i handen och den glödde orange, som om den legat i en eld.

Samuel vreds sig under tyngden av stenänglarna och sparkade och slog omkring sig. De levande statyerna sjönk ner i marken och drog Samuel med sig. Han försvann en liten bit i taget, tills bara huvudet och bröstet var synligt ovan jord.

"Den här gången har jag vunnit, hör du det! Denna gången har jag vunnit!" skrek han.

Den allvetande gick nerför den lilla stentrappan och fram mot Samuel. Hans käpp glödde nu i vitt.

"Nej", sa han. "Du har redan förlorat."

Han höjde sin käpp över huvudet och drev den rak ner i Samuels bröst. Ett fyrverkeri av gnistor sprutade upp i luften och regnade ner över grusgången. Den allvetande lutade hela sin tyngd mot sin käpp och tryckte ner Samuel i jorden.

"Fan ta er -- fan ta er alla", sa han och försvann.

Peder reste sig upp. Benen bar knappt.

"Skynda dig", sa den allvetande. "Tiden rinner ut. Du måste stänga av domedagsmaskinen."

Peder haltade mot mausoleet och tog upp ficklampan, som låg slängd utanför. Han slog på den tills den tändes och gick uppför trappan och in genom porten igen. Under glaskupolen tickade maskineriet som förut. Räkneverket visade på en dryg timme. Peder la ner ficklampan på golvet. Han såg på de tre speldosorna som satt fixerade på kragen av koppar och sedan på sina två händer.

"Det blir svårt att få den matematiken att gå ihop, va?" sa Cecilia. Hon stod lutad mot dörrposten.

"Cecilia!" Peder for upp på fötter. "Jag trodde du var död."

"Bara nästan."

Hon höll om sin högra hand. Handleden var onaturligt böjd.

"Jag tror den är bruten", sa hon. "Den gör ont som fan. Behöver du hjälp?"

Peder log. "Om jag gör."

Cecilia grymtade till när hon satte sig ner vid en av speldosorna.

"På tre?" sa hon.

Peder nickade.

Hon räknade ner och så släppte de spärrarna. Speldosorna surrade igång och började spela. De spröda tonerna ekade mot stenväggarna och musiken fyllde mausoleet.

"Händer det något?" sa Cecilia.

"Vänta..."

Det kom ett metalliskt klickande från maskineriet under glaskupolen. Det största kugghjulet bromsade in och stannade, sedan ett mindre. Kugghjulen stannade ett efter ett, tills allt stod stilla. Räkneverket fastnade mellan två siffror och det skälvde till under deras fötter.

Peder andades långsamt ut.

"Det är över", sa han.

Cecilia hasade sig runt kupolen och lutade sig mot hans axel.

"Tack gode gud", sa hon.

De lämnade mausoleet tillsammans. Gården utanför låg öde. En rökpelare steg upp från platsen där Samuel dragits ner under jorden. Den allvetande var försvunnen. Tolv hål i gräset var det enda spåret efter änglarna av sten.

"Kommer någon att tro oss?" sa Cecilia.

Peder skakade på huvudet.

"Inte en chans."


# Början på något nytt #

<!-- Tillbaka till livet. -->

Peder satt vid sitt skrivbord på tidningen och stirrade på skärmen till sin laptop. Efter en rekordvarm sommar var september här och luften hade börjar bli svalare. Han svettades ändå där han satt och när han flätade fingrarna bakom huvudet syntes mörka fläckar på tyget i hans armhålor.

"Tja, Peder."

Jesper lutade sig mot skärmen som avskiljde Peders bås från grannens. Peder himlade med ögonen, men såg inte på honom.

"Kom igen", sa Jesper. "Du måste prata med mig förr eller senare. Jag har ju sagt att jag är ledsen att det blev som det blev. Det är sådant som händer -- det är ingens fel."

Peder lutade sig tillbaka i skrivbordsstolen och harklade sig.

"Så -- hur är det med henne?"

"Det är bra. Jessica har det bara fint."

"Vad vill du, Jesper?"

"Jag undrar om du ska med och ta en öl efter jobbet."

"Nej, tack."

"Varför?"

"Jag har jobb."

"Jobb?" Jesper sneglade på Peders laptop. "Vad har du på gång? Vad gör du?"

"Research."

"Om ärkeänglar -- på Wikipedia."

Peder stängde locket till datorn.

"Det är väl inte så noga med källkontrollen i det här fallet, va?" sa han.

Jesper rätade på ryggen-

"Säkert att du inte ska med ut?"

"Säkert."

"Jag ger mig inte, Peder", sa Jesper och gick.

"Jag vet", sa Peder för sig själv.

Han drog ut nätsladden från datorn och tryckte ner den i sin väska, när mobiltelefonen surrade i hans ficka.

"Hej", sa Cecilia. "Vad gör du?"

"Efterforskningar", sa Peder. "Om du-vet-vad."

"Tänker du skriva om det i alla fall?"

"Inte nu", sa Peder. "Om jag skulle försöka mig på att publicera storyn skulle jag hamna hos dig på psyket igen. Men jag sparar -- för framtiden."

Cecilia var tyst en stund. "Ska vi ses i kväll", sa hon sedan.

"Jag har lite jag behöver göra", sa Peder.

"I morgon? Jag bjuder på mat."

"Då säger vi det. I morgon. Vi ses."


### Vid Spillepengen ###

Peder tog en taxi ut till Spillepengen och promenerade den sista biten till bron där han träffat den allvetande första gången. Trafiken brusade över hans huvud. Kartongerna låg kvar på marken, solkade och skrynkliga. Oljefaten fanns också där, fullt av aska. Peder stack ner ett finger bland de förkolnade träresterna. Askan var kall. Han rynkade pannan och torkade av fingret mot byxbenet.

"Jag ska nog hitta dig", sa han. "Jag vet att du finns och jag ska nog hitta dig."


# Breven #

### Datum ###

[Datum direkt som nivå 2-titlar?]
Märta förlorade synen på ett öga igen. Höger öga, den här gången. Hon vaknade på söndagen och berättade att det molvärkte i huvudet kring ögat. Jag trodde det var vanlig spänningshuvudvärk. Under gudstjänsten grep hon tag in min arm och viskade att hon såg suddigt. Hon var alldeles vit i ansiktet. Hennes underläpp darrade. Vi satt kvar tills gudstjänsten var över och sedan ledde jag henne ut till bilen. Kerstin ryckte Märta i kjolen och frågade vad som var fel, men vi berättade inte.

Märtas syn blev sämre under dagen och på kvällen hade det blivit svart för henne. Hon var helt blind på höger öga. Jag satte familjen i bilen och körde till sjukhuset. Märta undersöktes av en ögonläkare. Han tittade i hennes öga med ett mikroskop och sa att hon hade en inflammation i synnerven. Han bad oss vänta kvar, medan han kallade på en kollega.

Det dröjde. Kerstin blev otålig och slog sina klackar i golvet tills jag trodde jag skulle bli tokig. Hon var nog trött. Säkert hungrig också. Märta kramade min hand tills den vitnade.

Till slut kom ögonläkaren tillbaka med en äldre man i vit rock och glasögon. Han presenterade honom som *Doktor Hougaard*, neurolog. Neurologen bad Märta ligga ner på en brits och så undersökte han hennes muskelkraft, känsel och reflexer. Han frågade henne om hon tyckte det kändes konstigt när hon satte hakan i bröstet. Märta testade och grimaserade av obehag.

"Det ilar längs ryggen", sa hon.

"Du verkar lite svagare i den vänstra handen", sa Hougaard med dansk brytning. "Hur länge har det varit så?"

"Jag vet inte", sa Märta. "Jag är högerhändt. Jag har inte tänkt på det."

"Har du kännt dig fumligare senaste tiden?"

"Ja, lite kanske. Jag tappar saker."

"Har du haft synbekymmer av det här slaget förut?"

Det hade hon. För ett år sedan nästan på dagen. Fast den gången hade det varit det andra ögat. Det hade inte heller blivit lika illa, bara en smula suddigt.

"Jag beklagar", sa Doktor Hougaard. "Jag tror frun lider av en sjukdom som kallas *multipel skleros*.

Märta skakade. Jag frågade om det var allvarligt. Neurologen nickade.

"Det finns ingen bot", sa han. "Sjukdomen leder till döden."

Jag kände blodet försvinna från mitt huvud. Det snurrade och jag sjönk ner på en stol. Kerstin försökte krypa upp i mitt knä.

Doktor Hougaard berättade om sjukdomen, hur små inflammationer i centrala nervsystemets vita substans förstörde nervernas signalvägar och ledde till förlamningar och störd känsel. Jag tänkte på hur en av mina studenter råkat kortsluta en transformator på institutionen, så kablarna smälte och förstördes.

"Hur länge?" sa jag. "Hur långt har hon kvar?"

Kerstin kramade mig. Jag smekte henne över ryggen.

"Flera år. Vanligen lever man med sjukdomen i flera år."

"Och det finns inget att göra?"

"Sjukdomen kan inte botas, men vi kan försöka hejda symtomen med medicin."

Märta sa ingenting när vi körde hem. Jag koncentrerade mig på trafiken så det pulserade i öronen. Händerna värkte, så hårt jag höll i ratten. Kerstin sov i baksätet. I backspegeln såg jag solen gå i moln.

### Datum ###

Jag hade terminens första föreläsningsdag idag -- en alldeles färsk kurs. Salen fylldes av unga män och kvinnor, fortfarande brunbrända efter sommaren. Trots att det är september nu är det varmt. Det var kvavt i föreläsningssalen och min strupe torkade ut redan efter de första timmarna.

När jag såg mig om i salen, på alla ansikten, såg jag inte en enda som verkade lyssna på mig. Alla såg ut att vilja vara någon annanstans. Utomhus, antar jag. Jag klandrade dem inte. Jag ville ju inte heller vara där.

Prefekten säger att det är sista terminen jag behöver föreläsa på grundkursen. Jag hoppas vid allas vår fader att han står vid sitt ord den här gången. Jag har prövats tillräckligt för en karriär. Min själ dör en smula varje dag jag tvingas stå inför elever helt utan intresse och ambition -- som bara sitter av tiden. Jag tar mig gärna an studenter högre upp på utbildningsstegen -- där kurserna kokat ner till de begåvade. Där känner jag stimulans. Där får jag ett meningsutbyte. Där känner jag att jag bidrar till något viktigt, något större än jag själv.

De kunde lika gärna ställa en åsna vid pulpeten på grundkursen. Då skulle åtminstone studenterna vakna till.

## Datum ##

Märta kom ner i min verkstad idag. Hon snubblade fram, stank av alkohol.

"Är det här du gömmer dig?" sa hon och hånflinade. "Sitter du med dina speldosor -- med dina leksaker -- som ett litet barn?"

"Du hedrar vår fader på ditt vis, jag på mitt" sa jag.

Märta fnös.

"Vår fader. En gud som gör så här med kvinnan du älskar." Hon pekade på sig själv. "En gud som ger din hustru ett helvete. Är det någon du vill tjäna?"

Hon sträckte fram handen, la den mot mitt bröst och tryckte till. Hon var rödgråten.

"Vi förstår inte alltid vad Gud vill", sa jag. "Vi är bara människor. Hur skulle vi kunna förstå? Vi måste lita på honom -- att han gör vad som är bäst för oss."

Märta lyfte upp min halvfärdiga speldosa och slungade den genom luften och in i väggen. Höljet sprack och kugghjulen regnade ner över golvet.

"Dra åt helvete", sa hon. "Och ta din gud med dig."

När hon snubblar upp för trappan städade jag upp resterna efter speldosan och satt sedan kvar i mörkret och bad. Jag bad om hjälp att förstå -- förstå varför allt detta hemska kommit in i våra liv. Jag grät för mig själv och hoppades på ett svar, men inget kom.

### Datum ###

Hösten har kommit, men solen värmer fortfarande mitt på dagen. Jag satte mig utomhus på lunchen för att äta mina smörgåsar. Från bänken jag satt på hade jag utsikt över en stor gräsmatta, där studenter satt på sina jackor och åt av sina matsäckar.

Jag såg upp mot himlen och insåg förnuftsmässigt att solstrålarna borde värma min hud, men jag kände ingenting. Det är som om ingenting når fram till mig längre, som om jag har en osynlig hinna mellan mig och omvärlden. Jag känner ingen glädje längre, det är som om inget längre spelar någon roll. Jag förstår inte hur det har kunnat bli så här. Jag vill inte ha det så här, men jag vet inte hur jag ska ta mig ur det.

Nu för tiden är det bara tanken på min dotter som sprider en smula ljus i mitt hjärta.

### Datum ###

Jag vaknade i natt igen. Klockan var halv fyra -- vargtimmen. Jag vet inte vad jag drömde, men jag minns känslan av att falla. Det var mörkt i sovrummet. Jag hörde Märta andas bredvid mig. Det kändes som om någon satt på mitt bröst. Jag hade svårt att få luft. Hjärtat bankade. Lakanen var fuktiga av svett.

Först kunde jag inte röra mig. Jag låg alldeles stilla, inlåst i min egen kropp. Paniken slog emot mig som vågor mot en klippstrand. Det ryckte till i min högra fot och jag fick långsamt tillbaka kontrollen över mina muskler. Jag klev upp och gick ner till köket och drack ett glas vatten från kranen. Jag slog mig ner på en köksstol och såg ut genom fönstret på natten utanför. Ett tunt snötäcke låg över gatan. Det gnisstrade och glimmade i ljuset från gatlyktorna. Paniken ebbade ut och lämnade ett hål efter sig. Jag kände mig alldeles tom.

Så här kan det inte fortsätta. Jag står inte ut.

### Datum ###

Håkan stod och väntade på mig på parkeringen utanför Fysikum. Han stod med ryggen lutad mot sin bil och rökte en cigarett. Jag blev förvånad över att se honom.

"Hej, Lars-Erik", sa han. "Har du lust att följa med på en kopp kaffe?"

Jag nickade åt min cykel, som stod fastlåst i stället.

"Jag vet inte", sa jag. "Märta väntar på mig därhemma med middagen."

"Det tar inte lång tid. En kopp."

Jag ryckte på axlarna och vi hjälptes åt att lirka in min cykel i bagageutrymmet på hans Saab. Luckan gick inte att stänga helt, så Håkan surrade fast den med ett nylonrep.

"Kaffe", sa jag när vi svängde ut från parkeringen.

"Ja. Jag var på väg upp nå norr i ett ärende och kom att tänka på dig när jag passerade Teknis", sa Håkan.

"Ärende?"

"Jag ska leverera lite grönsaker till ett kvinnohärbärge på Getingevägen." Han vände huvudet mot mig och släppte för en sekund vägen med blicken. "Vill du följa med?"

"Jag vet inte."

"Det tar bara en minut. Jag lovar."

Innan jag hann säga mer saktade han ner och svängde in på en grusuppfart framför ett tvåvåningshus i rött tegel. Ett kastanjeträd stod på gården, så stort att grenarna smekte fasaden.

"Här. Ta den här." Håkan räckte mig en trälåda full av isbergssallad. "Du får inte berätta för någon om det här stället. Lova mig det."

"Varför?"

Jag såg upp mot huset. Det var mörkt och tillbommat. En gardin rörde sig i ett fönster på andra våningen.

"Det är ett härbärge för misshandlade kvinnor", sa Håkan. "Hit flyr kvinnor som blir slagna av sina män. För att de ska vara trygga vill vi inte att platsen blir känd."

"Ok."

Vi gick runt på baksidan, in genom en liten port, och följde en plattlagd gång genom en vanskött trädgård. Fyra trästolar stod kring ett bord. Den bruna färgen flagnade. Håkan låste upp köksdörren och vi gick in.

Köket var rent och prydligt. Rostfria kastruller hängde på väggarna. Håkan ställde ner sina lådor på köksbänken och jag gjorde likadant. Huset var alldeles tyst.

"Bor det någon här nu?"

Håkan nickade.

"Här är fullt. Här är alltid fullt. Huset skulle behöva vara dubbelt så stort."

När jag vände mig om stod en flicka i dörrspringan som skilde köket från resten av huset. Jag är värdelös på att bedöma ålder, men hon såg inte ut att ha varit mer än fem, sex år. Håret var långt och brunt och ögonen sorgsna. Runt ena ögat hade hon en blåtira och hennes överläpp var svullen.

"Hej", sa Håkan. "Vill du ha ett äpple?"

Flickan sa inget, men hon tog emot det gröna äpplet och försvann.

"En del tar med sina barn hit också", sa Håkan. Han skakade på huvudet. "Jag blir alldeles iskall bara tänker på vad den lilla stackaren har fått uppleva." Han gjorde en rörelse med handen åt dörröppningen som flickan försvunnit genom.

Jag kände mig sorgsen när vi lämnade huset. Ledsnaden tyngde hela min kropp. Håkan körde ner till stan och vi tog var sin kopp kaffe på Lundagård.

"Jag har börjat förlora hoppet om människan", sa Håkan när han rörde ner sockret i sin kopp. "Jag har sett så mycket elände. Människan är kapabel till så mycket elände. Hon verkar inte klara att leva upp förtroendet vi fått från Gud."

"Så illa är det inte", försökte jag.

Han såg på mig.

"Inte? Krig, tortyr, misshandel, våldtäkt, barn som slås ihjäl av sina föräldrar, barn som dödar andra barn, skogar som skövlas. Mänskligheten är destruktiv."

"Men också kapabel till kärlek."

"Är den verkligen det? Skulle vår värld se ut som den gör om människan verkligen kunde älska någon annan än sig själv."

Håkan skakade på huvudet.

"Jag tror att det vi kallar kärlek bara är förhärligad egoism. Vi försöker intala oss själva att allt är som det ska. Det är det inte."

Jag tog en mun kaffe.

"Men hoppet finns", sa jag. "Vi kan alltid bättra oss."

"Jag tror inte det", sa Håkan. "Om man ser tillbaka på mänsklighetens historia verkar vi vara oförmögna att lära oss -- att förstå. Situationen har hela tiden blivit värre -- inte bättre."

Vi drack resten av vårt kaffe under tystnad innan Håkan körde mig hem. Hans ord hängde kvar inom mig hela kvällen och jag hade svårt att somna när jag väl låg i sängen. Jag vände och vred på mig, utan att hitta en bekväm ställning. Märta snarkade i rummet intill. Var hoppet verkligen ute för mänskligheten? Kunde vi inte bättra oss? Levande bilder från kvällsnyheterna spelade för mitt inre öga -- bilder av krig, förstörda hem, bedrägeri och mord. Det knöt sig i min mage.

### Datum ###

Något förändrades efter kaffet med Håkan. Efter det har jag sett verkligheten omkring mig i ett nytt ljus. Det tycks mig som om världen är full av lidande. Vart jag än vänder min blick ser jag elände. När jag betraktar mina studenter, eller till och med främlingar på stan, ser jag bara självupptagenhet och egoism, oförmåga att se bortom sina egna behov. Har Håkan rätt? Är mänskligheten förtappad? Har vi fallit för långt från Gud? Är det försent?

### Datum ###

Jag arbetade sent idag. Jag hade en massa labbrapporter att gå igenom och det fanns ingen chans att hinna med det under dagen. Klockan var efter åtta när jag släckte lampan på mitt skrivbord och låste dörren till arbetsrummet jag delade med de andra lektorerna. När jag gick mot utgången hörde jag ett märkligt ljud. Jag stannade och lyssnade i mörkret. En bil passerade på gatan utanför. Mina andetag pep i bröstet. Så kom ljudet igen. Det lät som om någon snyftade. Jag rörde inte en muskel medan jag försökte avgöra varifrån gråten kom. Från administrationsbyggnaden. Det lät som om det kom från administrationsbyggnaden. Jag gick långsamt ditåt, så ljudlöst jag någonsin kunde. Gråten tilltog i styrka och nu hörde jag något annat också -- ett mörkare bakgrundsljud -- mumlet av en mansröst. Ljuden ledde mig fram till prefektens dörr och jag blev stående, med ena handen på dörrhandtaget.

"Nej", sa en kvinnoröst. "Nej, låt bli. Jag vill inte."

"Sluta sjåpa dig", sa mansrösten. "Jag vet vad du vill. Jag ser det i dina ögon."

Gråten växte till skrik. Tankarna ven genom mitt huvud. Tänk om jag hade fel? Jag tryckte ner dörrhandtaget och slängde upp dörren. 

På golvet i prefektens arbetsrum låg en ung kvinna -- en flicka faktiskt -- på rygg. Hennes hår smetade mot hennes panna. Mascara rann utmed hennes kinder. Hennes tröja var upplyft så att brösten var bara. Hennes kjol och trosor var nerdragna till anklarna. En man med nerdragna byxor låg ovanpå henne. Han ryckte till när dörren slog i väggen, snurrade runt och satte sig på golvet, medan han drog upp sina kalsonger och byxor. Ansiktet var högrött och svettigt. Det var prefekten. 

"Wagner", sa han och log. "Kan jag hjälpa dig med något?"

Jag stod tyst och kände äcklet värka i magen.

Han kom på fötter och fumlade med bältet. Flickan fick sina kläder i ordning och sprang ut ur rummet. Snyftandet dog bort i korridoren.

"Det här är inte vad det ser ut som, Wagner. Inte alls."

"Vad var det då?" sa jag.

"Hon ville själv. Det var hon som började. Hon har hetsat mig hela terminen."

"Hon är en student."

Prefekten såg på mig under tystnad. Leendet smälte bort.

"Din skenheliga lilla skit", sa han. "Jag ger väl blanka fan i vad du tycker. Om du vet vad som är bra för dig glömmer du det här."

"Ursäkta?"

"Om du vill ha någon framtid vid det här universitetet -- vid något universitet -- håller du käften. Har jag varit tydlig?"

Jag vände på klacken och gick därifrån. Illamåendet hävde sig över mig i vågor. Jag gick in på en toalett, lutade mig över vasken och öppnade munnen, men ingen kom. Ilskan kokade i mig när jag cyklade hemåt.

<!-- Här skall nog ett brev till fogas in, med lite annat tema. -->

### Datum ###

Vi kom nästan försent till gudstjänsten idag. Märta var svagare i högerbenet och det tog en evighet att hjälpa henne ur badet och i kläderna. Vi stormade in genom porten när klockorna börjat ringa, bara för att se att kyrkan bara var halvfull.

När vi kommit till ro på en bänk slängdes porten upp igen och prefekten kom insläntrandes med sin hustru och tre döttrar. De gick altargången ner, som om de paraderade. Prefekten log och hälsade åt höger och vänster, som om han var en celebritet. Påfågel. Han log brett när han såg mig och blinkade med ena ögat. Jag vände bort blicken. Det smakade illa i munnen. Han är ondskefull. Hur kan han tillåtas komma in i vår kyrka? I Guds hus?

Hela gudstjänsten passerade som i ett töcken. Märta satte en armbåge i sidan på mig varje gång det var dags att stå upp och sjunga. Varje ord i predikan skorrade falsk, varje strof i psalmerna likaså. Gudstjänsten var tom, i det närmaste parodisk. Jag kände mig febersjuk. Så snart det var över drog jag med mig Märta ut till bilen så snabbt jag kunde. Jag hörde prefekten ropa mitt namn från kyrktrappan, men jag låtsades inte höra.

### Datum ###

När natten kom låg jag sömnlös. Jag hörde Märta snarka i rummet intill. Sängkläderna var varma och klibbiga. Jag steg upp, drog fram skrivbordsstolen till fönstret och såg ut på världen utanför. Dimman skapade glorior kring gatlyktorna. Det kändes som en ål sprattlade i mitt inre. Jag kunde se den svarta blänkande kroppen framför mig, dess små själlösa ögon och fixerade mig. Jag tänkte på Håkans ord på cafét. Jag tänkte på profetian från flickan utan navel och på allt elände som fyllde världen. Plötsligt förstod jag. Det var som om någon dragit undan slöjan från mina ögon. Håkan hade rätt. Det fanns inget hopp kvar för mänskligheten. Den svarta ålen stillade sig med ens och lade sig till ro i min mage. På morgonen ringde jag kanslit och sjukanmälde mig.

### Datum ###

Jag satt i källaren och arbetade på en speldosa, när det ringde på ytterdörren.

"Öppnar du, Lars-Erik?" ropade Märta uppifrån.

Jag svarade inte. Efter en stund hörde jag hennes hasande steg, hennes käpp mot parketten. Sedan ljudet av ytterdörren som öppnades och mumlet av röster. Källardörren öppnades och Håkan kom ner för trappan.

"Lars-Erik", sa han. "Vi är oroliga för dig."

"Varför? För att jag missade mötet?"

"Ja."

Jag ryckte på axlarna. "Jag mådde inte bra."

Håkan drog fram en stol och satte sig bredvid mig. Han såg rakt in i mina ögon, men jag vände bort blicken.

"Vad står på?" sa han.

Jag ryckte på axlarna igen och la ifrån mig urmakarskruvmejseln på arbetsbordet.

"Du har rätt", sa jag efter en stund.

"Hur sa?"

Jag berättade om prefekten och om hur jag insett att hoppet var ute. Håkan nickade och la en hand på min axel.

"Du är mogen", sa han. "Kom så åker vi och tar en kopp kaffe."

## Datum ##

<!-- Ändra på LEs klädsel till blus öppen över bröstet, med snara runt halsen. Se inledningen till Dan Browns Den förlorade symbolen. -->

Håkan körde ut mig till logen på Fridhem som vanligt, men idag följde han inte med in. Det var en söndagkväll i november och ett ösregn smattrade mot vindrutan.

"Jag väntar i bilen", sa han. "Lycka till."

"Kan du inte vänta inomhus åtminstone?"

"Nej. När Riddarna av det Heliga Lammet sammanträder är vi andra inte välkomna i huset."

Jag stod på trottoaren utanför det putsade vita huset och såg på honom. Han vevade ner vindrutan och log.

"In med dig nu, innan du blir dyngsur."

Jag höjde handen till avsked och gick mot ingången. Det fanns inga tända facklor idag. Hållarna gapade svarta och tomma, där de stod nerpålade i marken på var sin sida om grusgången. Utebelysningen lyste svagt ovanför trappan upp mot dörren.

Professor Nilsonne väntade på mig i hallen. Han tog min våta överrock och ledde mig vidare in till ceremonisalen, utan att säga ett ord. Han såg allvarlig ut, såg bara rakt framför sig när han gick. Lamporna i ceremonisalen var släckta, men tända stearinljus lyste upp altaret, som en ö av ljus i mörkret. Stolar stod i en halvcirkel framför. Vid stolarna stod tio män, draperade i röda högtidsdräkter, med blänkande ordenskors kring halsen. Jag kände igen dem allihop från de vanliga ordensmöterna, även om jag aldrig umgåtts mera direkt med dem. Bankir Jakobsson nickade åt mig, men log inte. Vid altaret stod Gunnar Hierta med en avlång huvudbonad på sig, som en biskops mitra. Rubiner glittrade i skenet från stearinljusen.

"Stig fram, broder", sa Hierta.

Jag passerade stolarna och tygen prasslade när de tio männen satte sig. Jag föll på knä framför Hierta. Han la eggen av en kniv mot min strupe och jag svor att aldrig yppa det som skulle sägas i denna sal.

Därefter följde ett skådespel, vars like jag aldrig tidigare upplevt. De visade mig hur bräckligt Guds rike är här på jorden, hur det ständigt utsätts för attacker från mörkret. De visade mig hur Riddarna av det Heliga Lammet fått till uppdrag att skydda riket från angrepp -- hur man skyddar mänskligheten från undergång.

Jag kände hur bindeln föll från mina ögon. Plötsligt såg jag världen som den var. Saker jag tidigare tagit för självklara framstod i en helt ny dager. Jag hade fått en uppgift -- en livsuppgift -- den viktigaste uppgiften en människa kan ha. Jag hade fått det yttersta uppdraget.

Hierta la knivbladet på min högra axel, sedan på min vänstra.

"Jag dubbar dig till Riddare av det Heliga Lammet", sa han.

Han vände sig till de andra och lyfte en gyllene bägare från altaret.

"Nu samlas vi kring tecknet -- låt oss doppa våra fingrar i lammets blod."

Bägaren gick runt bland männen. En efter en doppade de sitt högra pekfinger i en mörkt röd vätska. Bägaren kom sist till mig. Jag doppade mitt finger, drog upp det och lät vätskan droppa av innan jag räckte bägaren till Hierta. Han höjde den över sitt huvud.

"Detta är lammets tecken", sa han. "Lammets tecken som förenar oss."

Efter ceremonin samlades vi i matsalen och åt middag. En brasa knastrade i den öppna spisen och drev sakta ut den fuktiga kylan. Vi åt under tystnad till en början, men så småningom kom samtalen igång. Jag kände spänningen rinna av mig och jag tror att jag drack för mycket vin -- så pass mycket att jag inte har ett tydligt minne av resten av kvällen.

Jag vaknade morgonen efter hemma i min egen säng, med värkande huvud. I badrummet såg jag mitt rödfärgade pekfinger. Jag försökte tvätta det rent, först med tvål, sedan med borste, men färgen satt där den satt. Som en tatuering.

