# Maj till juni, 1983 #

### Maskinen planeras @LES ###

Grenom Broder Lauréns försorg har jag till sist kommit i kontakt med en man i Gdansk, som lovat hjälpa mig med det material jag behöver. Jag körde till Karlskrona för att möta honom. Han visade sig vara en obehaglig liten typ, med smala rödsprängda ögon, som om han hade ständig hösnuva mitt i vintern. Det glimmade av guld varje gång han log. Han var inte den sortens man jag skulle lita på i vanliga fall, men det här är ju knappast ett vanligt fall. Dessutom har ju Laurén gått i god för honom.

Polacken lät meddela att det skulle ta två månader att samla in de volymer jag behövde. Kanske en, om betalningen var bättre. Jag hälsade honom att pengar inte var ett problem.

Jag visade min ritning för Hierta efter mötet i söndags. Jag gjorde mitt bästa för att förklara hur den var tänkt att fungera, men han var inte intresserad av några detaljer.

"Kommer den fungera?" sa han bara.

Jag nickade till svar. Givetvis kan jag inte veta säkert, men jag tror absolut att den kommer klara sin uppgift.

"Kommer den att räcka till?" sa han sedan.

"Ja", sa jag. "Jag har räknat in en betydande marginal."

"Då så", sa Hierta. "Du har fria händer. Din budget är näst intill obegränsad. Säg vad du behöver, så får du det."

Obegräsad budget. Om det hade gällt ett annat projekt hade jag varit överlycklig.

"En sak till", sa Hierta. "Hur stor kommer den att bli?"

"Stor", sa jag. Jag pekade på måtten på ritningen.

"Stor", sa Hierta. "Har du funderat på var vi kan gömma den?"

Det hade jag inte. Jag kliade mig i huvudet.

"Vi tänker ut något", sa Hierta. Han la en hand på min axel. "Du har gjort ett bra jobb, Wagner. Ett utmärkt jobb."

### Märta får ett nytt skov och jobbet påbörjas @LES ###

Jag vaknade av att Märta skrek på mig från sovrummet intill mitt. Jag rusade yrvaken dit och fann henne på rygg i sängen. Hon flaxade med armarna, vit i ansiktet.

"Hjälp mig, Lars-Erik! Hjälp mig!"

"Vad har hänt?" frågade jag.

"Mina ben rör sig inte", sa hon. "Hur jag än försöker."

Hennes ben låg orörliga i sängen. Jag lyfte upp det ena en bit ovanför madrassen. Det var slappt och tungt, som dött kött. När jag släppte det studsade det i sängen.

"Men gör något!" skrek Märta. "Gör något för helvete!"

Jag klädde mig själv och hjälpte Märta i en klänning. Jag bar ut henne till bilen, spände fast Cecilia i bilbarnstolen och körde  till sjukhuset. Märtas neurolog, Hougaard, kom ner på akuten för att prata med oss. Det var ett skov av hennes sjukdom, sa han. Kanske skulle det gå tillbaka, kanske inte. Han ordinerade en kur kortison och lovade se till att hon skulle få sjukgymnastik, så benet inte skulle stelna.

Jag tog honom avsides i korridoren sjukrummet.

"Finns det verkligen inget mer att göra?" sa jag.

Hougaard tog av sig sina glasögon och såg på mig. Det fanns medlidande i hans blick.

"Jag beklagar. Det finns inte så mycket mer att göra. Inga fler behandlingar än den hon har. Men vi kan hoppas -- hoppas och tro."

Tro? Jag inser att hans ord var avsedda som tröst, med de kändes nästan hånfulla.

När vi kom hem satt Håkan och väntade på trappan utanför huset. Han hjälpte mig att hålla upp dörren när jag bar in Märta. Efteråt satt vi en stund på trappan. Jag hade Cecilia i knät. Håkan tände en cigarett och blåste blå rök genom näsborrarna.

"Jag trodde du hade slutat", sa jag.

Håkan sög i sig mer rök.

"Jag har börjat igen. Varför inte, tänkte jag. Med tanke på allt."

Jag nickade.

"Dina grejer har kommit", sa han sedan. "De anlände till hamnen igår. Hierta har redan sett till att flytta dem till byggplatsen."

"Byggplatsen?"

"Ja, har du inte hört? Hierta har tänkt ut det perfekta gömstället."

Jag hörde Märta ropa inifrån huset och jag reste mig upp.

"Jag måste gå", sa jag.

Håkan nickade.

"Du börjar i morgon?"

Jag nickade och vi tog farväl.

### Arbetet med maskinen är i gång @LES ###

Efter tio år vid universitetet, där jag fick tigga på mina bara knän för att få köpa in nya blyertspennor, var det en aning overkligt att se de resurser som brödraskapet mobiliserat. Hierta hade låtit resa ett tält över byggplatsen, för att skydda från insyn. Jag hörde via avvägar att man spridit en lögn om vad som försiggår där inne -- en genial lögn -- en lögn som var så fräck att ingen ifrågasatte den. Tidningen var till och med där idag och gjorde ett reportage.

Hierta har hyrt in ett femtontal arbetare från Polen och Baltikum. Ingen av dem förstår svenska. De förstår knappt varandra. Jag är säker på att det är avsiktligt. Förmannen talar en smula tyska, så det är honom jag försöker kommunicera med. Det är tur han kan läsa mina ritningar.

Materialet anlände igår natt och hammarslagen har ekat hela morgonen, när kopparslagaren formar plåtarna. Jag har precis börjat arbetet med att foga samman urverket. Med jämna mellanrum svindlar tanken över vad jag håller på med. Det känns som om jag beblandar mig med krafter utom mitt förstånd. Jag kan inte längre bedöma konsekvenserna av mina handlingar, utan litar helt och fullt på att brödraskapet och Gud Fader leder mina händer rätt. Jag är livrädd och uppspelt på en och samma gång. Det har passerat tre nätter utan sömn. Det är sju dagar sedan jag såg min dotter.