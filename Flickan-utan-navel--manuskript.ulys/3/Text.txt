# Maj, 1979 #

### Märta får MS-diagnos @LES ###

Märta förlorade synen på ett öga igen. Höger öga, den här gången. Hon vaknade på söndagen och berättade att det molvärkte i huvudet kring ögat. Jag trodde det var vanlig spänningshuvudvärk. Under gudstjänsten grep hon tag in min arm och viskade att hon såg suddigt. Hon var alldeles vit i ansiktet. Hennes underläpp darrade. Vi satt kvar tills gudstjänsten var över och sedan ledde jag henne ut till bilen, med Cecilia på armen.

Märtas syn blev sämre under dagen och på kvällen hade det blivit svart för henne. Hon var helt blind på höger öga. Jag satte familjen i bilen och körde till sjukhuset. Märta undersöktes av en ögonläkare. Han tittade i hennes öga med ett mikroskop och sa att hon hade en inflammation i synnerven. Han bad oss vänta kvar, medan han kallade på en kollega.

Det dröjde. Cecilia blev otålig i min famn och skrek tills jag trodde jag skulle bli tokig. Hon var förstås trött. Säkert hungrig också. Mitt i allt elände hade vi missat hennes sovstund. Märta kramade min hand tills den vitnade.

Till slut kom ögonläkaren tillbaka med en äldre man i vit rock och glasögon. Han presenterade honom som *Doktor Hougaard*, neurolog. Neurologen bad Märta ligga ner på en brits och så undersökte han hennes muskelkraft, känsel och reflexer. Han frågade henne om hon tyckte det kändes konstigt när hon satte hakan i bröstet. Märta testade och grimaserade av obehag.

"Det ilar längs ryggen", sa hon.

"Du verkar lite svagare i den vänstra handen", sa Hougaard med dansk brytning. "Hur länge har det varit så?"

"Jag vet inte", sa Märta. "Jag är högerhänt. Jag har inte tänkt på det."

"Har du kännt dig fumligare senaste tiden?"

"Ja, lite kanske. Jag tappar saker."

"Har du haft synbekymmer av det här slaget förut?"

Det hade hon. För ett år sedan nästan på dagen. Fast den gången hade det varit det andra ögat. Det hade inte heller blivit lika illa, bara en smula suddigt.

"Jag beklagar", sa Doktor Hougaard. "Jag tror frun lider av en sjukdom som kallas *multipel skleros*.

Märta skakade. Jag frågade om det var allvarligt. Neurologen nickade.

"Det finns ingen bot", sa han. "Sjukdomen leder till döden."

Jag kände blodet försvinna från mitt huvud. Det snurrade och jag sjönk ner på en stol. Cecilia försökte krypa upp i mitt knä.

Doktor Hougaard berättade om sjukdomen, hur små inflammationer i centrala nervsystemets vita substans förstörde nervernas signalvägar och ledde till förlamningar och störd känsel. Jag tänkte på hur en av mina studenter råkat kortsluta en transformator på institutionen, så kablarna smälte och förstördes.

"Hur länge?" sa jag. "Hur långt har hon kvar?"

Cecilia kramade mig. Jag smekte henne över ryggen.

"Flera år. Vanligen lever man med sjukdomen i flera år."

"Och det finns inget att göra?"

"Sjukdomen kan inte botas, men vi kan försöka hejda symtomen med medicin."

Märta sa ingenting när vi körde hem. Jag koncentrerade mig på trafiken så det pulserade i öronen. Händerna värkte, så hårt jag höll i ratten. Cecilia sov i baksätet. I backspegeln såg jag solen gå i moln.