# Brädet är uppställt och pjäserna sätts i rörelse #

Rösterna kom från alla håll. De sköljde över henne som vågor mot en strand. Män och kvinnor skrattade, grät och skrek om vartannat. Det gick inte att urskilja några ord. Flickan satt på golvet i mörkret, med knäna uppdragna mot hakan. Hon tryckte handflatorna mot öronen och blundade hårt -- så hårt att hon såg stjärnor. Hennes tår kramade heltäckningsmattan.

"Sluta!", skrek flickan. "Sluta!"

Tårar rann ner för hennes kinder och fuktade hennes läppar.

Rösterna fortsatte, som om de inte hade hört henne. En mörk mansröst dånade från sängen i hörnet. En barnröst svarade från lampan i taket. Ett skrik kom emot flickan med sådan kraft att hon kastades åt sidan. Efter skriket följde en stank av ruttna ägg. Flickan la sig ner på golvet i fosterställning, med händerna framför ansiktet. Hon andades allt snabbare och ett surrande ljud växte i styrka omkring henne, tills hon kände det vibrera i magen.

"Sluta, jag orkar inte mer", viskade hon. Hon var röd och svullen kring ögonen.

Det bankade på dörren och hon kunde höra sin mors röst. Den dränktes nästan i det öronbedövande sorlet av röster.

"Kerstin? Kerstin! Öppna dörren!"

Dörrhandtaget ryckte upp och ner, men dörren rubbades inte. En hand slog mot trät.

"Öppna dörren, Kerstin! Varför har du låst?"

Rösterna sänktes till viskningar och dog sedan långsamt ut. Flickan öppnade ögonen. Rummet var mörkt och overkligt tyst. Hon kunde höra sin mor slå mot dörren, men det lät dämpat, avlägset, som om det hände i ett annat rum, långt därifrån.

Spetsgardinen framför det stängda fönstret fladdrade till och så hörde hon en annan röst, en röst hon inte kände igen, som lät från en punkt mitt i hennes huvud.

"Mitt barn. Kom till mig."

Flickan tryckte en knuten näve mot pannan. 

"Vem är du?" frågade hon. 

Det kom inget svar. De avlägsna slagen mot dörren tystnade.

Hon satte sig upp på knä och reste sig sedan upp, med händerna stödda mot låren. Hennes vita blus var genomblöt av svett och tyget var kallt mot huden. Hennes manchesterkjol hade vridit sig ett halv varv i midjan. Hon stirrade ut i mörkret.

"Var är du?"

Fåtöljen bredvid hoppade till och vred sig kring sin axel, mot henne. Luften omkring den skälvde till och sedan tog den fyr. Blå lågor exploderade uppåt och slickade taket. Flickan stod stilla en stund i ljusskenet tog sedan ett steg mot elden.

"Kom till mig."

Rösten kom nu från fåtöljen. Flickan sträckte fram sin arm och lågorna omslöt den, smekte den, utan att göra skada. Det kändes svalt mot huden. Hon tog ett steg till, la sin hand på armstödet och satte sig i fåtöljen. Lågorna omfamnade henne och färgade rummet i fluorescerande blått. Hon kände en andedräkt mot ansiktet. Den doftade av mandel och honung.

"Käraste dotter, jag behöver din hjälp."