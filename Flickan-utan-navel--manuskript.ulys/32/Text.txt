# Juni, 1990 #

### Lars-Eriks sista brev @LES ###

Lång tid har gått sedan jag skrev senast. Dagarna här inne flyter ihop till veckor, som flyter ihop till månader. Rätt vad det är har flera år gått. Jag tror att jag är lycklig här, i mitt lilla sammanhang. Tiden utanför fängelset känns alltmer som en avlägsen dröm.

På sistone har jag funderat över om vi verkligen gjorde rätt när vi byggde maskinen -- när vi satte oss till doms över mänsklighetens vilja att bli bättre. Av och till har jag fått brev från Håkan och jag har svarat så ofta jag orkat. Jag tror inte att brödraskapet har upptäckt mina nycklar. Jag tror Håkan skulle ha sagt något i så fall.

Jag ska få besök i morgon, mitt första på flera år. Märta hälsade på mig någon gång i början, ibland med Cecilia, men inte de senaste åren. I morgon kommer Samuel förbi, med viktiga nyheter.

Det ska bli trevligt att se någon från brödraskapet.