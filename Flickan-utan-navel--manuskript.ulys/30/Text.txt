# September till oktober, 1983 #

### Något har gått snett @LES ###

Något har gått snett. Håkan sökte upp mig på institutionen idag och bad att få prata ostört. Tydligen hade man upptäckt två containrar i hamnen med spår av radioaktivitet. De skulle ha smugglats ut ur Sverige, men något hade gått fel. Håkan berättade att Hierta var bekymrad. Under inga villkor kunde man tillåta att polisen följde spåren till hemligheten vi gömt i Edencronas grav.

Jag har en otäck känsla. Min övertygelse har anfrätts av tvivel. Har vi verkligen gjort rätt? Vem är vi att blanda oss i den uråldriga striden? Vilka tror vi att vi är?

Jag frågade Håkan vad han trodde skulle hända. Han visste inte, men han uppmanade mig att göra mig av med allt som kunde knytas till hemligheten.

Jag måste göra mig av med nycklarna. Jag har en kvar att sätta samman. Det måste bli klart ikväll, sedan måste jag bestämma mig för hur jag ska göra.

### LE blir syndabock ###

Jag blev kallad till Hierta idag, men jag visste redan vad han skulle säga. Polisen var oss på spåren. Den polska sjökaptenen som skulle ha smugglat ut de tomma containrarna ur Sverige hade fått kalla fötter och försvunnit med betalningen. Vi måste sopa igen våra spår, om inte allt ska vara förgäves.

"Lars-Erik, du är en god broder och vän", sa han. "Men jag har en svår sak jag måste be dig om."

Han satt på andra sidan skrivbordet med läsglasögonen i ena handen och såg medlidsamt på mig.

"Jag måste be dig offra dig, så vår hemlighet kan bevaras. Mänsklighetens räddning hänger på det."

Jag nickade. Jag hade redan förberett mig på detta. Det kändes nästan som en lättnad. Plötsligt hade jag ett syfte, en mening med min existens. Det var jag som skulle bevara den stora hemligheten.

"Vad kommer att hända?" sa jag.

"Vi kommer lägga ett spår som leder polisen till dig, utan att Riddarna blir inblandade. Det kommer förmodligen bli en rättegång och jag tror att du kommer att dömas till fängelse."

"Men vad ska jag säga till polisen?"

"Ingenting. Du behöver inte ljuga, utan säg ingenting."

Jag nickade igen.

"Hur lång tid har jag på mig?"

"Någon vecka. Hinner du få dina affärer i ordning på den tiden?"

"Ja. Vem tar hand om min familj?"

"Brödraskapet ser till att de har vad de behöver. Du behöver inte bekymra dig för din hustru, eller din dotter."

Han tackade mig och jag gick därifrån. Det var så mycket jag var tvungen att ordna på den korta tid jag hade kvar i frihet.