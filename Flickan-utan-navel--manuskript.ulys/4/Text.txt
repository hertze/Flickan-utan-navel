# Lammet på kontoret #

### Jesper ###

Peder satt framåtlutad vid sitt skrivbord med hakan stödd mot ena handen. Läpparna rörde sig när han läste texten på sin datorskärm för sig själv. Ögonen sved och han och gnuggade dem med baksidan av handen och blinkade några gånger. Han hade gått igenom texten så många gånger att bokstäverna flöt samman. Han visste inte längre vilka ord som faktiskt stod där och vilka som bara fanns i hans huvud. Han lutade sig tillbaka, suckade och rufsade till sitt blonda hår. Det molvärkte i ländryggen och båda benen pirrade som om det flutit sockerdricka i blodådrorna.

Det surrade av ljud från kontorslandskapet omkring honom. Klickandet av tangenter blandas med telefonsamtal och lågmälda skratt. Över kanten på skärmarna som begränsade hans arbetsyta såg han tofsar av hår på sina kollegors huvuden. Där var Gunnar på kulturdelen, med sin utomjoriska överkamning, Kristin på sporten, som aldrig tvättade håret och den där blonda tjejen till praktikant, som han aldrig mindes namnet på. Alla satt de i sina bås, med blicken fäst vid sina datorskärmar. Trots att det nästan var lunchtid orkade den bleka februarisolen knappt lysa in genom fönstren.

Nackmusklerna kändes strama, som om han var på väg att få nackspärr. Han tryckte in fingrarna i ena kappmuskeln och reste sig från skrivbordet.

Gud, jag är som en gammal gubbe", sa han för sig själv och haltade bort genom kontorsbåsen, mot vattenkylaren i korridoren. Han lossade en plastmugg, fyllde den och slukade det kalla vattnet i några stora klunkar. Sedan fyllde han muggen igen. Han såg på kondensen, som bildade små pärlor av vatten på utsidan av plastbehållaren. Han petade till med pekfingret, så några vattenpärlor smälte samman, absorberade fler och fler av grannarna, tills de bildade en droppe som var tung nog att rinna nerför behållaren. *Allt som behövs är en liten utlösande hädelse*, tänkte han. *En liten knuff i rätt riktning.*

"Vågar du dricka från den där?" sa en röst bakom honom.

Peder ryckte till och torkade fingret mot byxorna. Det var Agneta, bildredaktören som bara hade två uppsättningar kläder. Idag hade hon grön tröja och lila kjol.

"Hur så?" sa Peder och såg ner i sin mugg.

"Det finns ju E. Coli i sådana där behållare."

"E. Coli?"

"Tarmbakterier. Det är ju aldrig någon som diskar apparaten."

"Det tror jag inte på", sa Peder. Vattnet smakade surt i hans mun.

Agneta ryckte på axlarna.

"Skyll dig själv."

Peder knycklade ihop muggen och kastade den i papperskorgen. *Idiot*, tänkte han och gick tillbaka till sitt bås. Han höll huvudet sänkt. Datorn vaknade från viloläget och han skrev in lösenordet. Han stirrade en stund på skärmen. Sedan lyfte han luren till bordstelefonen och slog ett nummer. Efter sju signaler kom han fram till en telefonsvarare.

"Hej, Jessica. Det är jag igen. Peder. Du -- kan vi inte prata om det här? Jag förstår verkligen inte vad som har hänt. Ring mig -- snälla. Jag finns på mobilen."

Han la på och kliade sig i skäggstubben.

"Helvete", sa han tyst.

Jesper stack upp sitt huvud över kanten på ena avdelaren.

"Tja", sa han. "Vad gör du?"

"Jobbar", sa Peder.

"På vad?"

"En story."

"Om vad?"

Jesper promenerade runt skärmen och lutade sig mot öppningen.

"Det kan jag inte säga."

"Äh, kom igen."

"Nej. Jag kan inte säga något ännu."

Peder tittade upp.

"Som du ser ut."

"Gillar du det?" Jesper drog handen över sin renrakade skalle.

"Har vi inte tillräckligt med flintskallar på den här tidningen?" sa Peder.

"Fan vad sur du var", sa Jesper. "Du är inte så snygg själv."

"Tack ska du ha."

"Ska du med ut på lunch?"

"Jag vet inte", sa Peder. "Jag skulle verkligen behöva få klart den här texten."

"Du jobbar bättre med mat i magen."

Peder bet försiktigt i underläppen. Orkade han verkligen med sällskap nu? Han kände efter i sin kropp, tills han hittade ett svar. Magen värkte av hunger.

"Ok. Kinesiskt?"

"Glutamat är livets krydda", sa Jesper.

Peder låste datorn igen och de tog på sig vinterjackor och vantar. Jesper drog en stickad grön mössa över hjässan.

"För lite extra skydd", sa han.


### Kinakrogen ###

De tog hissen ner till gatuplan och promenerade tillsammans längs trottoaren mot kinakrogen på hörnet. Snön som fallit för några dagar sedan hade förvandlats till brun sörja längs vägkanten. Trots att det var någon plusgrad var vinden var iskall, som den bara är i Skåne. Fukten gick rakt genom alla kläder och rev i skinnet.

"Satans väder", sa Jesper och blåste i sina kupade händer. "Några månader till. Våren kan inte komma snart nog."

Matoset slog emot dem när de öppnade dörren till restaurangen. Det immade på fönstren ut mot gatan. De betalade för var sin dagens vid bardisken och hängde sina jackor på stolsryggarna vid ett ledigt bord längst in i lokalen, inklämt mellan ett gäng byggare i blåkläder och en vägg. Peder fyllde sin tallrik med ris, biff och bambuskott och la en hög friterade räkor i sötsur sås på toppen. Jesper stirrade på den när han ställde ner den på bordet.

"Ska du inte ha någon sallad?"

"Jag fick inte plats."

Jesper skakade på huvudet.

"Du måste börja ta hand om dig, Peder", sa han. "Jag oroar mig för dig."

Peder satte sig ner mittemot honom och tog en klunk vatten ur sitt glas.

"För mig? Varför?"

"Se på dig. Skitiga kläder, orakad, oklippt. Du sitter för sig själv på tidningen, sitter aldrig med i fikarummet, hänger aldrig med ut på en öl efter jobbet."

Peder ryckte på axlarna. "Det är mycket just nu."

"Det börjar gå rykten", sa Jesper. "På tidningen."

Peder stirrade ner i tallriken och spetsade en räka på gaffeln.

"Det går rykten om att du har blivit konstig -- att det är något fel på dig."

"Snack."

Jesper stoppade en gaffel ris och currygryta i munnen och tuggade under tystnad.

"Hur är det med kärleken?" sa han när han svalt.

Peder la ner gaffeln och lutade sig bakåt i stolen.

"Det var väl fan vad du frågar."

"Som sagt, jag är orolig."

"Det är sådär", sa Peder. "Det är väl strul just nu."

"Med Jessica?"

Peder nickade.

"Strul -- hur då?"

"Hon beter sig skumt. Plötsligt svarar hon inte när jag ringer. Ringer aldrig tillbaka."

"Och hon har inte sagt varför?"

"Inte ett ljud."

"Hmmm", sa Jesper och slevade in mer mat i munnen.

"Vill du jag ska prata med henne?"

"Nej, tack", sa Peder. "Det är mitt problem. Jag ordnar det själv."

"Jag kan göra det om du vill. Du vet, som innan."

"Det var på lågstadiet, Jesper. Nu tror jag nog att jag förväntas ta hand om mina kärleksbekymmer själv."

"Som du vill."

Peder rakade upp det sista av såsen och riset på gaffeln och stoppade det i munnen. Sedan lämnade de tallrikarna på bordet, tog på ytterkläderna och gick ut i vinterkylan igen. Kinamaten låg som en klump i magen när de raskt gick tillbaka.

"Jag ska ha kaffe", sa Jesper i hisshallen i Sydsvenskanskrapan. "Du?"

"Nä", sa Peder. "Jag har fått vad jag ska ha idag."


### Lammet på tidningen ###

Han gick in på redaktionen med blicken sänkt och fortsatte genom labyrinten av kontorsbås, tills han var framme vid sitt eget skrivbord. När han lyfte blicken från golvet såg han ett lamm stå vid hans skrivbordsstol. Ullen var kritvit, som tvättad bomull. De bruna ögonen stirrade stint på honom.

Peder tappade ytterjackan och gapade, utan att ge ifrån sig ett ljud. Efter några sekunder vaknade han till, rätade på sig och ropade med hög röst, ut över kontorslandskapet.

"Ha, ha. Riktigt jävla kul. Vems är lammet?"

Alla ansikten vändes mot honom, men ingen skrattade. Tvärtom såg alla ut att vara obehagliga till mods. Gunnar stirrade ner i bordet, den blonda praktikanten filmade honom med sin mobiltelefon. Jesper stod i dörrhålet en bit bort, med kaffe i en pappmugg.

"Någon måste ha ställt lammet här", sa Peder. "Det här är en tidningsredaktion i Malmö. Det kan inte bara ha strosat in från någon jävla äng i närheten."

När han vände tillbaka blicken var hans bås tomt. Förvirrad flackade han med blicken över rummet, men lammet syntes inte till. Peder bet sig i underläppen.

"Halvete", sa han tyst och sjönk ner på sin skrivbordsstol.

Hjärtat bankade i hans bröst. *Jag behöver vila*, tänkte han. *Så snart det är klart.* Han öppnade locket till laptopen och satte fingarna på tangenterna och skrev in lösenordet till skärmsläckaren. Bokstäverna på skärmen böljade fram och tillbaka, som om han befann sig under vatten. Han knep ihop ögonen. *Det här går inte.* Han sparade filen, stängde av datorn och stoppade ner den i sin väska. Han rafsade ihop sina saker, tog på sig ytterkläderna och gick därifrån. I utkanten av synfältet såg han sina kollegor stirra på honom när han passerade.


### Jessica ###

Trycket över bröstet lättade när ha klev ut genom glasdörrarna och kom ut på parkeringen utanför. Han knäppte jackan mot vinden och korsade vägen för att komma till busskuren. Det dröjde inte länge förrän en grön stadsbuss svängde in och stannade med ett väsande.

På bussen ringde han Jessicas nummer igen, men fick inget svar. Han lämnade inget meddelande den här gången. Det kändes olustigt. Tankar snurrade runt i hans huvud -- otäcka tankar -- tankar om en katastrof. En klump växte i magen. *Det är något som är fel. Det är något som är jävligt fel*

Han hoppade av vid Nobeltorget och promenerade till en lägenhetshus i gult tegel. Han knappade in portkoden, gick in i trapphuset och började gå uppför trapporna. Doften av katturin stack i näsan. På tredje våningen ringde han på klockan till Jessicas lägenhet. Han ringde en gång till och efter en stund en tredje gång. Sedan väntade han. Någon rörde sig på andra sidan. Det rasslade till i låset och säkerhetskedjan spändes när Jessica öppnade dörren på glänt. Hon var klädd i morgonrock, hennes bruna hår var rufsigt.

"Peder", sa hon.

"Har du jobbat natt?"

Hon nickade.

"Får jag komma in?"

"Peder -- jag vill inte det. Jag vill inte att du kommer hit mer."

"Men, varför? Jag fattar inte. Vad har jag gjort?"

"Det här -- det här mellan dig och mig -- det fungerar inte."

"Men vad är det som är fel?" Peder höjde rösten.

"Jag -- du skrämmer mig", sa Jessica.

Peder tystnade och han såg rakt in i Jessicas ögon, tills hon slog ner blicken.

"Menar du allvar?" sa Peder.

Hon nickade igen.

"Jag vill att du går nu", sa hon och stängde dörren. Låset klickade till igen.


### Hemma i lägenheten ###

Peder stod kvar en stund utanför dörren. Det kändes som om allt blod runnit ur honom och bara lämnat ett sugande vaccum efter sig. *Vad var det som just hände?* Allt kändes overkligt. Verkligheten flimmrade omkring honom. Han vände sig om och gick nerför trapporna med långsamma steg. Utanför hade fukten samlat sig till ett duggregn.

Hans egen lägenhet låg bara några kvarter bort. Regnet tilltog medan han gick och snart var han dyngsur. Det tjippade om fötterna och kylan spred sig genom kroppen. Han slog sin portkod, och tog hissen upp till femte våningen. Han sparkade av sig skorna i hallen, hängde av sig jackan och tog av sig jeansen. Skinnet på låren var rödflammigt.

Det stank av härsket kött i hallen. Peder grimaserade och började lyfta på högar av kläder, tidningar och gammal post. I ett hörn hittade han en hopknuten soppåse, som han glömt slänga. Han grep den mellan tummen och pekfingret och lyfte ut den utanför ytterdörren. Sedan svängde han dörren fram och tillbaka några gånger för att försöka vädra ut stanken.

Peder hade inte varit hemma på över ett dygn och för en kort stund såg han sin lägenhet med fräscha ögon. Köksbänken var täckt av gammal disk, pizzakartonger och vita frigolitlåddor från thairestaurangen på hörnet. Köksbordet var översållat av handskrivna papperslappar och utklippta tidningsartiklar. Högar av papper bildade en labyrint genom hela våningen. Peder drog en suck. *Jag måste röja. Sen..* Han slängde sig i soffan i vardagsrummet med huvudet lutat bakåt, slöt ögonen och somnade. Molnet av damm som han rivit upp la sig sakta tillrätta över honom.

När han vaknade till igen var det redan mörkt utanför fönstren. Klockan på DVD-spelaren visade på tjugo över sju.

"Fan", sa han och gnuggade sig i ögonen. Huvudet var tungt och urinblåsan spände. Han reste sig mödosamt ur soffan, sträckte på sig och gick in på toaletten. Det luktade avlopp där inne och han hällde lite schampo i golvbrunnen och vred på duschen, innan han satte sig på toaletten. Det tog en stund för bäckenbotten att slappna av så pass att det kom urin. Medan han väntade stirrade han på fem tomma toapappersrullar, som låg på golvet framför hans fötter. Hade han lagt dem där? Var det en slump att de låg på rad? Han tänkte på Jessica och kände intensivt att allt var över. Han försökte gråta, men inga tårar ville komma.

Det ringde på ytterdörren och Peder spolade och tvättade händerna. Utanför dörren stod två unga män i mörka kostymer.

"God kväll", sa en av dem med tjock brytning. "Vi kommer från mormonerna. Vi skulle vilja tala med dig om din frälsning."

Peder kliade sig i huvudet och sneglade ner på sina kalsonger. En liten våt fläck spred sig i grenen.

"Nej, tack", sa han. "Jag tror att jag är bortom all frälsning."

"Finns Gud i ditt liv?" sa den andre unga mannen. Finnar täckte hans kinder och panna.

"Du", sa Peder. "Jag vill verkligen inte vara oartig, men jag är inte intresserad av att prata med er. Det finns ingen gud i mitt liv -- och inte i era heller för den delen. Gud är en livslögn."

De båda unga männen såg på honom med medlidande.

"Vi beklagar verkligen att du känner så", sa den första. "Ha en fortsatt bra kväll."

Peder stängde dörren efter dem och återvände till TV-soffan. Han slog på TV:n. *Princessa på vift*, med Audrey Hepburn låg kvar i DVD-spelaren och han startade filmen från början. Han tog upp sin laptop från ryggsäcken, startade den och öppnade texteditorn. *Snart klar*, tänkte han. *Sedan blir allt annorlunda.*

### Drömmen om mamma ###

Peder somnade med filmen surrande på TV:n. När han vaknade till var klockan efter tre på natten. Datorn hade glidit ur hans knä och låg i soffan bredvid honom. En vit lysdiod tändes och släcktes i takt med hans andetag. Han slog igen locket och gick och la sig i sin säng utan att borsta tänderna. Inom en minut snarkade han tjockt.

Han väcktes av ljudet av porlande vatten. När han slog upp ögonen badade rummet i blått, skimrande ljus. Det såg ut som när man lyser med en ficklampa under vatten. På en stol vid fotändan av hans säng satt en kvinna i vit klänning. Hennes svarta hår böljade kring hennes huvud och skymde hennes ansikte. Hennes hud var täckt av gröna alger.

"Mamma?" sa Peder.

Kvinnans huvud rörde sig, håret sveptes åt sidan och hon såg på honom. Hennes ögon täcktes av en vit hinna.

"Peder", sa hon. "Jag älskar dig. Vad som än händer."

Hennes röst var sprucken.

"Mamma!"

Peder kastade täcket åt sidan, hoppade ur sängen och sprang fram till kvinnan. Han sträckte fram sin hand och la den mot hennes kind. Bitar av vitt kött lossnade och ramlade ner på hennes axel.

Peder ryckte till och slog upp ögonen. Han låg i sin säng. Det hade varit en dröm. Han satte sig upp på sängkanten och dolde ansiktet i händerna. Kroppen var blöt av svett.