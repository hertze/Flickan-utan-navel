# Maj, 1983 #

### Upptagen bland riddarna @LES ###

Håkan körde ut mig till logen på Fridhem som vanligt, men idag följde han inte med in. Det var en söndagkväll i maj och ett kraftigt vårregn smattrade mot vindrutan.

"Jag väntar i bilen", sa han. "Lycka till."

"Kan du inte vänta inomhus åtminstone?"

"Nej. När Riddarna av det Heliga Lammet sammanträder är vi andra inte välkomna i huset."

Jag stod på trottoaren utanför det putsade vita huset och såg på honom. Han vevade ner vindrutan och log.

"In med dig nu, innan du blir dyngsur."

Jag höjde handen till avsked och gick mot ingången. Det fanns inga tända facklor idag. Hållarna gapade svarta och tomma, där de stod nerpålade i marken på var sin sida om grusgången. Utebelysningen lyste svagt ovanför trappan upp mot dörren.

Professor Nilsonne väntade på mig i hallen. Han tog min våta överrock och ledde mig vidare in till ceremonisalen, utan att säga ett ord. Han såg allvarlig ut, såg bara rakt framför sig när han gick. Lamporna i ceremonisalen var släckta, men tända stearinljus lyste upp altaret, som en ö av ljus i mörkret. Tio män, draperade i röda högtidsdräkter och smyckade med blänkande ordenskors, stod i en halvcirkel framför altaret, bredvid varsin stol. Jag kände igen dem allihop från de vanliga ordensmöterna, även om jag aldrig umgåtts mera direkt med dem. Bankir Jakobsson nickade åt mig, men log inte. Vid altaret stod Gunnar Hierta med en avlång huvudbonad på sig, som en biskops mitra. Rubiner glittrade i skenet från stearinljusen.

"Stig fram, broder", sa Hierta.

Jag passerade stolarna och det prasslade av tyg när männen satte sig. Jag föll på knä framför Hierta. Han la eggen av en kniv mot min strupe och jag svor att aldrig yppa det som skulle sägas i denna sal.

Därefter följde ett skådespel, vars like jag aldrig tidigare upplevt. De visade mig hur bräckligt Guds rike är här på jorden, hur det ständigt utsätts för attacker från mörkret. De visade mig hur Riddarna av det Heliga Lammet fått till uppdrag att skydda riket från angrepp -- hur man skyddar mänskligheten från undergång.

Jag kände hur fjällen föll från mina ögon. Plötsligt såg jag världen som den var. Saker jag tidigare tagit för självklara framstod i en helt ny dager. Jag hade fått en uppgift -- en livsuppgift -- den viktigaste uppgiften en människa kan ha. Jag hade fått det yttersta uppdraget.

Hierta la knivbladet på min högra axel, sedan på min vänstra.

"Jag dubbar dig till Riddare av det Heliga Lammet", sa han.

Han vände sig till de andra och lyfte en gyllene bägare från altaret.

"Nu samlas vi kring tecknet -- låt oss doppa våra fingrar i lammets blod."

Bägaren gick runt bland männen. En efter en doppade de sitt högra pekfinger i en mörkt röd vätska. Bägaren kom sist till mig. Jag doppade mitt finger, drog upp det och lät vätskan droppa av innan jag räckte bägaren till Hierta. Han höjde den över sitt huvud.

"Detta är lammets tecken", sa han. "Lammets tecken som förenar oss."

Efter ceremonin samlades vi i matsalen och åt middag. En brasa knastrade i den öppna spisen och drev sakta ut den fuktiga kylan. Vi åt under tystnad till en början, men så småningom kom samtalen igång. Jag kände spänningen rinna av mig och jag tror att jag drack för mycket vin -- så pass mycket att jag inte har ett tydligt minne av resten av kvällen.

Jag vaknade morgonen efter hemma i min egen säng, med värkande huvud. I badrummet såg jag mitt mörkröda pekfinger. Jag försökte tvätta det rent, först med tvål, sedan med borste, men färgen satt där den satt. Som en tatuering.