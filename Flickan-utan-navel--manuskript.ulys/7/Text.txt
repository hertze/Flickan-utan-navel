# Oktober till december, 1980 

### LE ser Håkan för första gången @LES ###

Märta kände sig dålig idag, så jag åkte till gudstjänsten själv. Cecilia är förkyld och vaknade med feber med jämna mellanrum, så jag kände tyngden av sömnbrist när klockan ringde. Det var en eländigt regnig morgon, vilket jag tror märktes på församlingen. Kyrkan var bara fylld till en tredjedel. Resten låg säkert hemma i sängen och läste morgontidningen. Jag önskade att jag kunde ha gjort likadant, men just nu behöver jag Gud mer än någonsin. Om någon kan rädda mig ur mitt hål så är det han.

Jag känner igen de flesta ur församlingen vid det här laget, men idag var där ett nytt ansikte. Det var en man som såg ut att vara ungefär i min ålder, med rödlätt mustache och begynnande flint. Han satt på bänken längst bak, till synes själv. Jag sneglade mot honom när vi reste oss till psalmerna och jag såg att han sneglade tillbaka. När klockorna ringde ut var han försvunnen.

### LE nattar Cecilia ###

I kväll var det min tur att lägga Cecilia. Jag satt på stolen bredvid hennes spjälsäng och sjöng vår sång för henne med låg röst. Hon låg på rygg, med tunga ögon och surrade på sin napp, tills hon somnande. Jag satt kvar en stund och såg hennes lilla bröstkorg höjas och sänkas. Hon ryckte till några gånger på väg ner i sömnen och gnydde oroligt, men sedan såg hon så fridfull ut. Tänk att få vara som ett barn. Tänk hur underbar vår värld hade varit om alla hade varit mer som barn. Förankrade i nuet, utan ruelse för det som varit, eller fruktan för det som skall komma.

Jag kände en fars kärlek välla upp inom mig, där jag satt. För ett kort ögonblick drev den ut förtvivlan från min kropp och jag kände mig lätt och rusig.

### Håkan tar kontakt @LES ###

Efter gudstjänsten idag kom den rödlätte mannen fram till mig och presenterade sig. Han hette Håkan. Han påstod att han kände igen mig, men inte riktigt kunde placera mig.

"Trots att jag har letat i minnet hela veckan", sa han.

Jag var rätt säker på att vi aldrig träffats förut, men han var trevlig och vi gick och tog en kopp kaffe i församlingshemmet. Håkan var lektor på matematiska instutitionen -- kanske var det därför han kände igen mig. Vi pratade en del om umbärandena vid universitetet och vi kände igen oss i varandras bekymmer. Kanske har jag funnit en själsfrände. 

"Men hur kommer det sig att jag aldrig sett dig här i kyrkan?" sa jag.

"Jag flyttade till Lund förra året. Jag har tänkt gå hit länge, men det har bara inte blivit av. Du vet hur det är."

"Jo, jag vet."

Vi skildes åt med ett handslag och lovade varandra en fika efter gudstjänsten nästa söndag igen. Jag kände mig varm i magen när jag cyklade hemåt -- för första gången på länge.

### LE kopplar av med en speldosa ###

Det har varit en själadödande vecka. Jag har gett föreläsningar varje förmiddag och har handlett laborationer varje eftermiddag, med högar av labbrapporter att bedöma. Egentligen borde jag ha börjat med det redan i kväll, men jag orkade bara inte. Inte på en fredagkväll. Märta hade huvudvärk och gick och la sig tidigare. När Cecilia somnat hällde jag upp ett glas vin till mig själv och gick ner i källaren. Jag satte på Händels Messias på skivspelare och la på den röda sammetsfilten på arbetsbordet. Där dukade jag upp allt jag behövde: kullhjul, hävarmar, cylindrar, skruvar, muttrar, fjädrar och verktyg -- allt logiskt och prydligt. Sedan lutade jag mig tillbaka, tog en mun vin och beundrade skönheten i ordningen. Jag gick upp helt i stunden, omvärlden försvann och ersattes av frid.

Jag satt uppe till långt efter midnatt. Jag har bara skalet var att måla, sedan är speldosan klar. Den är det bästa jag byggt så här långt. Den är det bästa jag åstadkommit sedan Cecilia föddes.

### Håkan lobbar för frimureriet @LES ###

Under de månader som gått har jag och Håkan blivit allt bättre vänner. Det känns som om jag kan anförtro honom med vad som helst -- till och med mitt trasiga äktenskap.

"Du har burit på mycket smärts under alltför lång tid", sa han när vi satt bredvid varandra på en parkbänk i Lundagård. Det var vinter och luften var hög och kall. "Du behöver inte bära den själv, vet du."

"Jag önskar att jag kunde vara mer som du", sa jag.

"Hur då?"

"Du verkar ha bättre motståndskraft mot livets svårigheter."

Han ryckte på axlarna.

"Jag är nog lika känslig som du, men jag har stöd."

"Stöd?"

"Vi behöver alla ett sammanhang -- en mening med allt. Jag har funnit mitt bland likasinnade."

"Du menar i kyrkan?"

"Kyrkan, ja. Men något annat också. Jag är frimurare."

"Frimurare?" Jag trodde han skojade först, men han såg helt allvarlig ut.

"Ja. Jag är med i en loge i Malmö. Jag har varit med i över tio år. Jag kan inte ens uttrycka i ord hur mycket det har hjälpt mig genom åren."

Han vände sig mot mig och såg mig rakt i ögonen.

"Jag skulle vilja att du kom med mig dit -- att du blev medlem du också."

"Menar du allvar?" sa jag.

Håkan nickade. Han menade vad han sa.

Jag bad att få fundera på saken. När jag på kvällen satt på golvet och lekte med Cecilia insåg jag att det var värt en chans. För hennes skull var jag tvungen att göra vad som krävdes för att livet skulle bli bättre. Jag ville skänka min dotter en bättre barndom än vad hon nu hade. Jag gick till telefonen och slog numret till Håkan.

"Kan man gå ur, om det visar sig att det inte är något för mig?" sa jag.

"Absolut", sa Håkan på andra sidan. "Det är ingen sekt, som många tror."

"Då provar jag."

Det kändes som om något lossnade i mig när jag sa det, som om ett gruskorn som länge varit fastkilat mellan två kugghjul äntligen ramlade bort. Jag var så upprymd att jag hade svårt att sova på natten.