# ???? #

Peder gick raskt förbi akutdisken. Sköterskan skrev på ett papper och la inte märke till honom. Han följde pilarna märkta *utgång*. Människor i vita sjukhuskläder gick hit och dit runt omkring honom. På vägen plockade han till sig en grå trenchcoat, som hängde på gaveln till en tom säng. När han tog den på sig såg han brunröda fläckar på ena ärmen. Han fortsatte ut genom ett par automatiska dörrar och tog åt höger. Korridoren öppnade upp sig till en stor hall. Han passerade ett apotek och en Pressbyråkiosk och fortsatte ut genom entrédörrarna. Ute hade mörkret fallit. Ett duggregn förvandlade snön till slask. Peders strumpor sög upp vätan och han kände kylan från asfalten under fotsulorna. Han drog rocken tätare omkring sig och började jogga. Han sprang runt tegelbyggnaden och såg det gröna planket, som hägnade in gården där han varit fången. Gatan var folktom och han knäböjde vid tujabuskarna och drog fram den lilla skinnpåsen han gömt tidigare på dagen. Han stoppade pungen i rockfickan och började springa igen.

Han tog sig ut från sjukhusområdet och vidare förbi busstorget vid Södervärn. Efter kvart var han framme utanför porten till sin lägenhet på Hässleholmsgatan. Han var andfådd och det värkte i vänstra flanken. Han slog in portkoden i dosan bredvid den grönmålade dörren och gick in i trapphuset. På en av de mintgröna betongväggarna satt en anslagstavla, täckt av reklam och handskrivna lappar. Peder lyfte tavlan ut från väggen och tog loss en nyckel, som var fasttejpad på baksidan. Han satte tillbaka tavlan på dess plats, gick in i hissen, drog för säkerhetsdörren och satte nyckeln i låset märkt med *plan 5*. Hissen gnisslade igång. I höjd med plan två ångrade han sig och tryckte på hissknappen för plan fyra. Han steg ur hissen ställde sig och lyssnade. Någonstans i huset grät ett barn, en hund skällde ilsket, i övrigt var det tyst. Han gick trappan upp till femte våningen och låste upp sin lägenhetsdörr. Han klev över en hög med post och dagstidningar, som dolde hallmattan.

Peder låste dörren bakom sig, gick in i badrummet och tog av sig sjukhuskläderna. Det luktade avlopp. Peder spolade i vasken och hoppade in i duschen och tvålade in sig. När han torkat sig tog han på sig jeans, t-shirt och en tröja. Han plockade fram en ryggsäck från hyllan i klädkammaren och packade ner några ombyten, sin laptop och nätadapter. I ytterfacket la han ner mobilladdare, sitt pass och sitt reservkreditkort. Mobiltelefonen la han i byxfickan. Han såg sig om i lägenheten en sista gång, innan han tog på sig sin bruna skinnjacka och sina skor och låste den sig bakom sig.

Peder tog trapporna ner och gick ut genom dörren som ledde ut till innergården. Han fortsatte ner genom en källardörr och vidare genom en fuktig gång med väggar och golv av betong, förbi tvättstugan och uppför en trappa till grannhuset. När han klev ut genom porten ut mot gatan såg han en svart Volvo stanna till framför hans trappuppgång en bit ner på gatan. En man klev ur från passargerarplatsen och ringde på klockan. När ingen svarade tog han upp en mobiltelefon och slog ett nummer. Peder fällde upp kragen och gick åt andra hållet, mot centrum. Han stannade till vid en bankomat, tömde sitt konto i omgångar, knäckte sitt kreditkort i två delar och spred dem i två papperskorgar.